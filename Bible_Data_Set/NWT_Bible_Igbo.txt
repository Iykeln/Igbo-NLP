Matiu 1
1 Akwụkwọ nke kọrọ akụkọ banyere Jizọs Kraịst, nwa Devid, nwa Ebreham:
 2  Ebreham mụrụ Aịzik;Aịzik amụọ Jekọb;Jekọb amụọ Juda na ụmụnne ya ndị ikom;
 3  Juda amụọ Pirez na Zira, bụ́ ndị Tema mụụrụ ya;Pirez amụọ Hezrọn;Hezrọn amụọ Ram;
 4  Ram amụọ Aminadab;Aminadab amụọ Nashọn;Nashọn amụọ Salmọn;
 5  Salmọn amụọ Boaz, bụ́ onye Rehab mụụrụ ya;Boaz amụọ Obed, bụ́ onye Rut mụụrụ ya;Obed amụọ Jesi;
 6  Jesi amụọ Devid bụ́ eze. Devid mụrụ Sọlọmọn, bụ́ onye nwunye Yuraya mụụrụ ya;
 7  Sọlọmọn amụọ Rehoboam;Rehoboam amụọ Abaịja;Abaịja amụọ Esa;
 8  Esa amụọ Jehọshafat;Jehọshafat amụọ JehoramJehoram amụọ Ọzaya;
 9  Ọzaya amụọ Jotam;Jotam amụọ Ehaz;Ehaz amụọ Hezekaya;
10  Hezekaya amụọ Manase;Manase amụọ Emọn;Emọn amụọ Josaya;
11  Josaya amụọ Jekonaya na ụmụnne ya ndị ikom mgbe a dọọrọ han’agha laa Babịlọn.
12  Mgbe a dọsịịrị ha n’agha laa Babịlọn, Jekonaya mụrụ Shieltiel;Shieltiel amụọ Zerọbabel;
13  Zerọbabel amụọ Abayọd;Abayọd amụọ Elayakim;Elayakim amụọ Ezọ;
14  Ezọ amụọ Zedọk;Zedọk amụọ Ekim;Ekim amụọ Ịlayọd;
15  Ịlayọd amụọ Elieza;Elieza amụọ Matan;Matan amụọ Jekọb;
16  Jekọb amụọ Josef di Meri, bụ́ onye mụrụ Jizọs, onye a na-akpọ Kraịst.
17  Ya mere, ọgbọ ahụ niile, malite n’Ebreham ruo na Devid, dị ọgbọ iri na anọ, malitekwa na Devid ruo mgbe a dọọrọ ha n’agha laa Babịlọn dị ọgbọ iri na anọ, malitekwa mgbe a dọọrọ ha n’agha laa Babịlọn ruo na Kraịst dị ọgbọ iri na anọ.
18  Ma, otú a ka e si mụọ Jizọs Kraịst. N’oge e kwere nne ya bụ́ Meri nkwa na Josef ga-alụ ya, a hụrụ na ọ dị ime site n’ike mmụọ nsọ tupu e jikọọ ha.
19  Otú ọ dị, Josef bụ́ di ya bu n’uche ịgba ya alụkwaghịm na nzuzo n’ihi na ọ bụ onye ezi omume, ọ chọghịkwa ibupụta ya n’ihu ọha.
20  Ma mgbe o chebasịịrị ihe ndị a echiche, lee! mmụọ ozi Jehova bịakwutere ya ná nrọ, sị: “Josef, nwa Devid, atụla egwu ịkpọrọ Meri nwunye gị laa, n’ihi na ọ bụ mmụọ nsọ mere ka ọ dị ime ahụ ọ dị.
21  Ọ ga-amụ nwa nwoke, ị ga-agụ ya Jizọs, n’ihi na ọ ga-azọpụta ndị ya ná mmehie ha.”
22  Ihe a niile mere ka ihe Jehova kwuru site n’ọnụ onye amụma ya wee mezuo, nke sịrị:
23  “Lee! Nwa agbọghọ ahụ na-amaghị nwoke ga-atụrụ ime, ọ ga-amụkwa nwa nwoke, a ga-agụ ya Ịmanuel,” nke pụtara, ma a sụgharịa ya, “Chineke Nọnyeere Anyị.”
24  Josef wee teta n’ụra ya ma mee ihe mmụọ ozi Jehova gwara ya, o wee kpọrọ nwunye ya laa.
25  Ma ya na ya enweghị mmekọahụ ọ bụla ruo mgbe ọ mụrụ nwa nwoke; o wee gụọ ya Jizọs.
Matiu 2
1 Mgbe a mụrụ Jizọs na Betlehem nke Judia n’oge Herọd bụ́ eze, lee! ndị na-agụ kpakpando, bụ́ ndị si n’ebe ọwụwa anyanwụ, bịara Jeruselem,
2  sị: “Olee ebe onye ahụ a mụrụ ịbụ eze ndị Juu nọ? N’ihi na anyị hụrụ kpakpando ya mgbe anyị nọ n’ebe ọwụwa anyanwụ, anyị bịara ịkpọrọ ya isiala.”
3  Mgbe Eze Herọd nụrụ ihe a, ahụ́ erughị ya ala, ya na ndị niile nọ na Jeruselem;
4  o wee kpọkọta ndị isi nchụàjà niile na ndị odeakwụkwọ niile nke ndị Juu, malite ịjụ ha ebe a ga-amụ Kraịst.
5  Ha sịrị ya: “Ọ bụ na Betlehem nke Judia; n’ihi na ọ bụ otú a ka onye amụma si dee ya, sị,
6  ‘Ma gị onwe gị, Betlehem nke dị n’ala Juda, ị bụghị ma ọlị obodo kasị nta n’etiti ndị na-achị Juda; n’ihi na n’ime gị ka onye na-achị achị ga-esi pụta, onye ga-azụ ndị m, bụ́ Izrel, dị ka atụrụ.’”
7  Herọd wee kpọọ ndị ahụ na-agụ kpakpando na nzuzo wee jụta ha nke ọma mgbe kpakpando ahụ pụtara;
8  mgbe ọ na-eziga ha Betlehem, ọ sịrị: “Gaanụ chọọ nwatakịrị ahụ nke ọma, mgbe unu chọtara ya, bịanụ kọọrọ m, ka mụ onwe m kwa wee gaa kpọọrọ ya isiala.”
9  Mgbe ha nụrụ ihe eze kwuru, ha gawara; ma, lee! kpakpando ahụ ha hụrụ mgbe ha nọ n’ebe ọwụwa anyanwụ nọ na-aga ha n’ihu, ruo mgbe ọ kwụsịrị n’elu ebe nwatakịrị ahụ nọ.
10  Mgbe ha hụrụ ka kpakpando ahụ kwụsịrị, ha ṅụrịrị ọṅụ nke ukwuu.
11  Mgbe ha banyere n’ụlọ, ha hụrụ nwatakịrị ahụ na nne ya bụ́ Meri, ha wee daa n’ala kpọọrọ ya isiala. Ha meghekwara igbe akụ̀ ha wee nye ya onyinye, ya bụ, ọlaedo na frankinsens na mea.
12  Otú ọ dị, ebe ọ bụ na Chineke dọrọ ha aka ná ntị ná nrọ ka ha ghara ịlaghachikwuru Herọd, ha si ụzọ ọzọ laghachi n’ala ha.
13  Mgbe ha lawara, lee! mmụọ ozi Jehova bịakwutere Josef ná nrọ, sị: “Bilie, kpọrọ nwatakịrị a na nne ya gbaga n’Ijipt, nọrọkwa n’ebe ahụ ruo mgbe m ga-enye gị iwu; n’ihi na Herọd ga-achọ nwatakịrị a ka o gbuo ya.”
14  O wee bilie kpọrọ nwatakịrị ahụ na nne ya n’abalị gawa Ijipt,
15  o wee nọrọ n’ebe ahụ ruo mgbe Herọd nwụrụ, ka e wee mezuo ihe Jehova si n’ọnụ onye amụma ya kwuo, sị: “N’Ijipt ka m si kpọpụta nwa m.”
16  Mgbe Herọd hụrụ na ndị ahụ na-agụ kpakpando aghọgbuwo ya, o were oké iwe. O wee zipụ ozi ma mee ka e gbuo ụmụaka niile bụ́ ndị nwoke na Betlehem na ógbè niile gbara ya gburugburu, malite ná ndị gbara afọ abụọ gbadaa, dị ka oge ahụ ọ jụtara nke ọma n’ọnụ ndị ahụ na-agụ kpakpando si dị.
17  E wee mezuo ihe e kwuru site n’ọnụ Jeremaya onye amụma, sị:
18  “A nụrụ olu ịkwa ákwá na mkpu arịrị dị ukwuu na Rema; ọ bụ Rechel na-akwara ụmụ ya ákwá, o kweghịkwa ka a kasie ya obi, n’ihi na ha anọkwaghị.”
19  Mgbe Herọd nwụrụ, lee! mmụọ ozi Jehova bịakwutere Josef ná nrọ n’Ijipt
20  wee sị ya: “Bilie, kpọrọ nwatakịrị a na nne ya lawa n’ala Izrel, n’ihi na ndị na-achọ mkpụrụ obi nwatakịrị a anwụwo.”
21  O wee bilie kpọrọ nwatakịrị ahụ na nne ya banye n’ala Izrel.
22  Ma mgbe ọ nụrụ na ọ bụ Akeleyọs bụ eze na-achị Judia n’ọnọdụ nna ya bụ́ Herọd, ọ tụrụ egwu ịgawa ebe ahụ. Ebe ọ bụ na Chineke dọrọ ya aka ná ntị ná nrọ, ọ banyere n’ókèala Galili.
23  O wee biri n’obodo a na-akpọ Nazaret, ka e wee mezuo ihe e kwuru site n’ọnụ ndị amụma, sị: “A ga-akpọ ya onye Nazaret.”
Matiu 3
1 N’ụbọchị ndị ahụ, Jọn Onye Na-eme Baptizim bịara na-ekwusa n’ala ịkpa nke Judia,
2  sị: “Chegharịanụ, n’ihi na alaeze eluigwe eruwo nso.”
3  N’eziokwu, nke a bụ onye ahụ e kwuru banyere ya site n’ọnụ Aịzaya onye amụma n’okwu ndị a: “Geenụ ntị! E nwere onye na-eti mkpu n’ala ịkpa, sị, ‘Kwadebenụ ụzọ Jehova! Meenụ ka okporo ụzọ ya kwụrụ ọtọ.’”
4  Ma Jọn nke a yi uwe e ji ajị kamel mee, keekwa ájị̀ akpụkpọ anụ n’úkwù; nri ya bụkwa igurube na mmanụ aṅụ ọhịa.
5  Mgbe ahụ, ndị nọ na Jeruselem na Judia dum na obodo dum dị gburugburu Osimiri Jọdan wee na-agakwuru ya,
6  o wee na-eme ndị mmadụ baptizim n’Osimiri Jọdan, ha wee na-ekwupụta mmehie ha n’ihu ọha.
7  Mgbe ọ hụrụ ọtụtụ n’ime ndị Farisii na ndị Sadusii ka ha na-abịa n’ebe ahụ a na-eme baptizim, ọ sịrị ha: “Unu ụmụ ajụala, ònye gwara unu ka unu gbanahụ ọnụma ahụ nke na-abịa?
8  Ya mere, mịanụ mkpụrụ kwesịrị nchegharị;
9  unu asịkwala n’ime onwe unu, ‘Ebreham bụ nna anyị.’ N’ihi na ana m asị unu na Chineke nwere ike ime ka Ebreham nweta ụmụ site na nkume ndị a.
10  Anyụike atọgbọrọworị na mgbọrọgwụ osisi; n’ihi ya, a ga-egbutu osisi ọ bụla nke na-adịghị amị ezi mkpụrụ, tụbakwa ya n’ọkụ.
11  Mụ onwe m ji mmiri na-eme unu baptizim n’ihi nchegharị unu; ma onye ahụ nke na-abịa n’azụ m ka m ike, onye m na-erughị eru iyipụ akpụkpọ ụkwụ ya. Onye ahụ ga-eji mmụọ nsọ na ọkụ mee unu baptizim.
12  O ji shọvel o ji afụcha ihe n’aka, ọ ga-edebekwa ebe nzọcha mkpụrụ ya ọcha nke ọma, ọ ga-ekpokọtakwa ọka wit ya n’ime ụlọ nkwakọba ihe, ma ọ ga-esu igbogbo ya ọkụ nke a na-apụghị imenyụ emenyụ.”
13  Jizọs wee si Galili bịakwute Jọn na Jọdan, ka o mee ya baptizim.
14  Ma Jọn nwara igbochi ya, sị: “Ọ bụ m ka ọ dị mkpa ka i mee baptizim, ọ̀ bụzi gị na-abịakwute m?”
15  Jizọs zara ya, sị: “Ka ọ dị otú a n’oge a, n’ihi na otú a ka o kwesịrị ekwesị ka anyị mezuo ihe niile bụ́ ezi omume.” Mgbe ahụ, ọ kwụsịrị igbochi ya.
16  Mgbe e mesịrị Jizọs baptizim, o si na mmiri ahụ bilie ozugbo; ma, lee! eluigwe meghere, o wee hụ ka mmụọ Chineke na-efedata dị ka nduru wee bekwasị ya.
17  Lee! Otu olu sikwa n’eluigwe kwuo, sị: “Onye a bụ Ọkpara m, onye m hụrụ n’anya, onye ihe ya masịrị m.”
Matiu 4
1 Mmụọ nsọ wee duru Jizọs banye n’ala ịkpa ka Ekwensu nwaa ya ọnwụnwa.
2  Mgbe o busịrị ọnụ ụbọchị iri anọ, ehihie na abalị, agụụ gụwara ya.
3  Onye Ọnwụnwa ahụ bịakwara sị ya: “Ọ bụrụ na ị bụ ọkpara Chineke, gwa nkume ndị a ka ha ghọọ achịcha.”
4  Ma ọ zara, sị: “E dere, sị, ‘Ọ bụghị naanị achịcha ga-eme ka mmadụ dị ndụ, kama ọ bụ okwu niile nke na-esi n’ọnụ Jehova pụta.’”
5  Mgbe ahụ, Ekwensu kpọọrọ ya banye n’obodo nsọ ahụ, o wee mee ka o guzoro n’elu ihe a rụbichiri na mgbidi ụlọ nsọ
6  wee sị ya: “Ọ bụrụ na ị bụ ọkpara Chineke, si ebe a wụda; n’ihi na e dere, sị, ‘Ọ ga-enye ndị mmụọ ozi ya iwu banyere gị, ha ga-eji aka ha ghọrọ gị, ka ị ghara ịkpọ ụkwụ na nkume mgbe ọ bụla.’”
7  Jizọs wee sị ya: “E dekwara, sị, ‘Elela Jehova bụ́ Chineke gị ule.’”
8  Ọzọ, Ekwensu kpọọrọ ya gaa n’ugwu dị oké elu ma gosi ya alaeze niile nke ụwa na ebube ha,
9  wee sị ya: “Ihe a niile ka m ga-enye gị ma ọ bụrụ na ị daa n’ala fee m ofufe.”
10  Jizọs wee sị ya: “Si ebe a pụọ, Setan! N’ihi na e dere, sị, ‘Ọ bụ Jehova bụ́ Chineke gị ka ị na-aghaghị ife ofufe, ọ bụkwa naanị ya ka ị na-aghaghị ijere ozi dị nsọ.’”
11  Ekwensu wee hapụ ya, ma, lee! ndị mmụọ ozi bịara wee malite ijere ya ozi.
12  Ma mgbe ọ nụrụ na e jidewo Jọn, ọ pụrụ wee banye n’ime Galili.
13  Mgbe ọ hapụkwara Nazaret, ọ bịara biri na Kapaniọm n’akụkụ oké osimiri dị n’ógbè Zebulọn na Naftalaị,
14  ka e wee mezuo ihe e kwuru site n’ọnụ Aịzaya onye amụma, sị:
15  “Gị ala Zebulọn na ala Naftalaị, ndị dị n’ụzọ oké osimiri, n’ofe Jọdan, Galili nke ndị mba ọzọ!
16  ndị nọ n’ọchịchịrị hụrụ oké ìhè, ìhè nwukwasịkwara ndị nọ n’ógbè nke onyinyo ọnwụ.”
17  Malite n’oge ahụ gaa n’ihu, Jizọs bidoro ikwusa, sị: “Chegharịanụ, n’ihi na alaeze eluigwe eruwo nso.”
18  Ka ọ na-aga n’akụkụ oké osimiri Galili, ọ hụrụ ụmụnne abụọ, bụ́ Saịmọn onye a na-akpọ Pita na Andru nwanne ya, ka ha na-awụnye ụgbụ azụ̀ n’ime oké osimiri, n’ihi na ha bụ ndị na-akụ azụ̀.
19  O wee sị ha: “Soronụ m, m ga-eme unu ndị na-akụta mmadụ.”
20  Ozugbo ahụ, ha hapụrụ ụgbụ ha wee soro ya.
21  Mgbe o sikwa ebe ahụ gakwuo n’ihu, ọ hụrụ mmadụ abụọ ọzọ bụ́ ụmụnne, Jems nwa Zebedi na Jọn nwanne ya, ka ha na Zebedi nna ha nọ n’ụgbọ mmiri na-edozi ụgbụ ha, o wee kpọọ ha.
22  Ozugbo ahụ, ha hapụrụ ụgbọ mmiri ahụ na nna ha wee soro ya.
23  O wee gazuo Galili dum, na-ezi ihe n’ụlọ nzukọ ha, na-ekwusakwa ozi ọma alaeze ahụ, na-agwọkwa ụdị ọrịa ọ bụla na ụdị nsogbu ahụ́ ike ọ bụla ndị mmadụ nwere.
24  Akụkọ banyere ya gazuru Siria dum; ha wee kpọtara ya ndị niile ahụ́ na-adịghị mma, ndị ọrịa na mmekpa ahụ́ dị iche iche na-esogbu, ndị mmụọ ọjọọ ji na ndị akwụkwụ na ndị ahụ́ ha kpọnwụrụ akpọnwụ, o wee gwọọ ha.
25  Ya mere, oké ìgwè mmadụ si na Galili na Dikapọlis na Jeruselem na Judia na ofe Jọdan soro ya.
Matiu 5
1 Mgbe ọ hụrụ ìgwè mmadụ ahụ, ọ rịgooro n’elu ugwu; mgbe ọ nọdụrụ ala, ndị na-eso ụzọ ya bịakwutere ya;
2  o wee meghee ọnụ ya malite izi ha ihe, sị:
3  “Obi ụtọ na-adịrị ndị maara mkpa ime mmụọ ha, n’ihi na alaeze eluigwe bụ nke ha.
4  “Obi ụtọ na-adịrị ndị na-eru uju, n’ihi na a ga-akasi ha obi.
5  “Obi ụtọ na-adịrị ndị dị nwayọọ n’obi, n’ihi na ha ga-eketa ụwa.
6  “Obi ụtọ na-adịrị ndị agụụ na-agụ, ndị akpịrị na-akpọkwa nkụ maka ezi omume, n’ihi na a ga-eme ka afọ ju ha.
7  “Obi ụtọ na-adịrị ndị na-eme ebere, n’ihi na a ga-emere ha ebere.
8  “Obi ụtọ na-adịrị ndị dị ọcha n’obi, n’ihi na ha ga-ahụ Chineke.
9  “Obi ụtọ na-adịrị ndị na-eme udo, n’ihi na a ga-akpọ ha ‘ụmụ Chineke.’
10  “Obi ụtọ na-adịrị ndị a kpagbuworo n’ihi ezi omume, n’ihi na alaeze eluigwe bụ nke ha.
11  “Obi ụtọ na-adịrị unu mgbe ndị mmadụ na-akọcha unu ma na-akpagbu unu, na-aghagide unu ụgha, na-ekwukwa ụdị ihe ọjọọ niile megide unu n’ihi m.
12  Ṅụrịanụ ọṅụ, nweekwanụ obi ụtọ nke ukwuu, n’ihi na ụgwọ ọrụ unu dị ukwuu n’eluigwe; n’ihi na otú ahụ ka ha kpagburu ndị amụma bu unu ụzọ.
13  “Unu bụ nnu nke ụwa; ma ọ bụrụ na nnu adịkwaghị atọ ụtọ, olee otú a ga-esi mee ka ọ dịghachi ụtọ? A pụkwaghị iji ya mee ihe ọ bụla ma ọ́ bụghị ịwụfu ya n’èzí ka ndị mmadụ zọọ ya ụkwụ.
14  “Unu bụ ìhè nke ụwa. A pụghị izo obodo ezo ma ọ bụrụ na ọ dị n’elu ugwu.
15  Ndị mmadụ na-amụnye oriọna ma dọba ya, ọ bụghị n’okpuru nkata, kama n’elu ihe ndọba oriọna, ọ na-enwukwara ndị niile nọ n’ime ụlọ.
16  Otú ahụ, meenụ ka ìhè unu na-enwu n’ebe ndị mmadụ nọ, ka ha wee hụ ọrụ ọma unu wee nye Nna unu nọ n’eluigwe otuto.
17  “Unu echela na m bịara ibibi Iwu ahụ ma ọ bụ ihe ndị amụma kụziri. M bịara, ọ bụghị ibibi ya, kama imezu ya;
18  n’ihi na n’ezie, ana m asị unu na ọ dị mfe eluigwe na ụwa ịgabiga karịa otu mkpụrụ akwụkwọ kasị nta ma ọ bụ otu akụkụ mkpụrụ akwụkwọ nke dị n’Iwu ahụ ịgabiga ma ọlị, ihe niile e dere n’ime ya agharakwa imezu.
19  Ya mere, onye ọ bụla nke na-emebi otu n’ime ihe ndị a kasị nta e nyere n’iwu ma na-akụziri ndị mmadụ ka ha na-eme otú ahụ, a ga-akpọ ya ‘onye kasị nta’ n’ihe banyere alaeze eluigwe. Ma onye ọ bụla nke na-eme ha ma na-akụzi ha, a ga-akpọ onye a ‘onye ukwu’ n’ihe banyere alaeze eluigwe.
20  N’ihi na ana m asị unu na ọ bụrụ na ezi omume unu akarịghị nke ndị odeakwụkwọ na ndị Farisii, unu agaghị aba n’alaeze eluigwe ma ọlị.
21  “Unu nụrụ na a gwara ndị oge ochie, sị, ‘Egbula ọchụ; ma onye ọ bụla nke gburu ọchụ ga-aza ajụjụ n’ụlọikpe.’
22  Otú ọ dị, ana m asị unu na onye ọ bụla nke na-eweso nwanne ya iwe ga-aza ajụjụ n’ụlọikpe; ma onye ọ bụla nke na-agwa nwanne ya okwu nlelị jọgburu onwe ya ga-aza ajụjụ n’Ụlọikpe Kasị Elu, onye ọ bụla nke na-asịkwa, ‘Gị onye nzuzu na-abaghị uru!’ a ga-atụba ya na Gehena bụ́ ebe ọkụ na-ere.
23  “Ya mere, ọ bụrụ na i ji onyinye gị gaa n’ebe ịchụàjà, i wee nọrọ n’ebe ahụ cheta na obi adịghị nwanne gị mma n’ebe ị nọ,
24  hapụ onyinye gị n’ebe ahụ n’ihu ebe ịchụàjà gawa; buru ụzọ mee ka gị na nwanne gị dị n’udo, mgbe ị bịaghachikwara, nye onyinye gị.
25  “Mee ka gị na onye gbara gị akwụkwọ dozie okwu ọsọ ọsọ, mgbe gị na ya ka so na-aga n’ụlọikpe, ka onye ahụ gbara gị akwụkwọ wee ghara inyefe gị n’aka ọkàikpe, ọkàikpe ewee nyefee gị n’aka onye na-eje ozi n’ụlọikpe, e wee tụba gị n’ụlọ mkpọrọ.
26  N’eziokwu, ana m asị gị, Ị gaghị esi ebe ahụ pụta ruo mgbe ị kwụrụ mkpụrụ ego ikpeazụ nke ga-azụtali ihe dị nnọọ nta.
27  “Unu nụrụ na a sịrị, ‘Akwala iko.’
28  Ma ana m asị unu na onye ọ bụla nke na-ele nwaanyị anya, o wee gụọ ya agụụ ka ya na ya nwee mmekọahụ, ọ kwasowo ya iko n’obi ya.
29  Ọ bụrụkwa na anya aka nri gị na-eme ka ị sụọ ngọngọ, ghụpụ ya tụfuo. N’ihi na ọ baara gị uru ka otu akụkụ ahụ́ gị laa n’iyi karịa na a tụbara ahụ́ gị dum na Gehena.
30  Ọ bụrụkwa na aka nri gị na-eme ka ị sụọ ngọngọ, gbubipụ ya tụfuo. N’ihi na ọ baara gị uru ka otu akụkụ ahụ́ gị laa n’iyi karịa na a tụbara ahụ́ gị dum na Gehena.
31  “A sịkwara, ‘Onye ọ bụla nke gbara nwunye ya alụkwaghịm, ya nye ya akwụkwọ ịgba alụkwaghịm.’
32  Otú ọ dị, ana m asị unu na onye ọ bụla nke gbara nwunye ya alụkwaghịm, ma ọ́ bụghị n’ihi ịkwa iko, ọ na-eme ya ka ọ bụrụ onye nwere ike ịdaba n’ịkwa iko, onye ọ bụla nke lụkwara nwaanyị a gbara alụkwaghịm na-akwa iko.
33  “Ọzọ, unu nụrụ na a gwara ndị oge ochie, sị, ‘Aṅụla iyi n’emezughị ya, kama mezuo nkwa i kwere Jehova.’
34  Otú ọ dị, ana m asị unu: Aṅụla iyi ma ọlị, ejikwala eluigwe aṅụ iyi, n’ihi na ọ bụ ocheeze Chineke;
35  ejikwala ụwa aṅụ iyi, n’ihi na ọ bụ ihe mgbakwasị ụkwụ ya; ejikwala Jeruselem aṅụ iyi, n’ihi na ọ bụ obodo nke Eze ukwu.
36  Ejikwala isi gị aṅụ iyi, n’ihi na ị pụghị ime ka otu ntutu chaa ọcha ma ọ bụ jie oji.
37  Naanị ka Ee unu kwuru bụrụ Ee, ka Ee e unu kwuru bụrụ Ee e; n’ihi na ihe karịrị ihe ndị a si n’aka ajọ onye ahụ.
38  “Unu nụrụ na a sịrị, ‘Anya laara anya, ezé laakwara ezé.’
39  Otú ọ dị, ana m asị unu: Emegwarala onye bụ́ ajọ mmadụ ihe o mere gị; kama onye ọ bụla nke mara gị ụra na ntì aka nri, tụgharịkwaara ya nke ọzọ.
40  Ọ bụrụkwa na mmadụ achọọ ịkpụga gị n’ụlọikpe ka o wee nara gị uwe ime gị, hapụkwuoro ya uwe elu gị;
41  ọ bụrụkwa na onye nwere ikike amanye gị ịga otu maịl, soro ya gaa maịl abụọ.
42  Mmadụ rịọ gị ihe, nye ya, agbakụtakwala onye chọrọ ibite gị ihe n’akwụghị ọmụrụ nwa azụ.
43  “Unu nụrụ na a sịrị, ‘Hụ onye agbata obi gị n’anya ma kpọọ onye iro gị asị.’
44  Otú ọ dị, ana m asị unu: Na-ahụnụ ndị iro unu n’anya, na-ekpekwanụ ekpere maka ndị na-akpagbu unu;
45  ka unu wee bụrụ ụmụ nke Nna unu nọ n’eluigwe, n’ihi na ọ na-eme ka anyanwụ ya waara ndị ọjọọ na ndị ọma, na-emekwa ka mmiri zooro ndị ezi omume na ndị ajọ omume.
46  N’ihi na ọ bụrụ na ọ bụ ndị hụrụ unu n’anya ka unu hụrụ n’anya, olee ụgwọ ọrụ unu nwere? Ọ̀ bụ na ndị ọnaụtụ adịghị eme otu ihe ahụ?
47  Ọ bụrụkwa na ọ bụ naanị ụmụnne unu ka unu na-ekele, olee oké ihe unu na-eme? Ọ̀ bụ na ndị mba ọzọ adịghị emekwa otu ihe ahụ?
48  Ya mere, unu aghaghị izu okè, dị ka Nna unu nke eluigwe zuru okè.
Matiu 6
1 “Lezienụ anya nke ọma ka unu ghara ịdị na-eme ezi omume unu n’ihu ndị mmadụ ka ha wee hụ unu; ma ọ́ bụghị otú ahụ, unu agaghị enweta ụgwọ ọrụ n’aka Nna unu nke nọ n’eluigwe.
2  Ya mere, mgbe ị na-enye onyinye ebere, afụla opi na-aga, dị nnọọ ka ndị ihu abụọ na-eme n’ụlọ nzukọ na n’okporo ámá, ka ndị mmadụ wee nye ha otuto. N’ezie, ana m asị unu, Ha enwetazuwo ụgwọ ọrụ ha.
3  Ma gị onwe gị, mgbe ị na-enye onyinye ebere, ekwela ka aka ekpe gị mara ihe aka nri gị na-eme,
4  ka onyinye ebere gị wee bụrụ na nzuzo; Nna gị nke na-ahụ ihe na nzuzo ga-akwụ gị ụgwọ.
5  “Mgbe unu na-ekpekwa ekpere, unu adịla ka ndị ihu abụọ; n’ihi na ọ na-atọ ha ụtọ iguzo n’ụlọ nzukọ, na ebe ụzọ nwere ngalaba na-ekpe ekpere ka ndị mmadụ wee na-ahụ ha. N’ezie, ana m asị unu, Ha enwetazuwo ụgwọ ọrụ ha.
6  Ma, gị onwe gị, mgbe ị na-ekpe ekpere, banye n’ọnụ ụlọ gị, mgbe i mechisịrị ọnụ ụzọ gị, kpekuo Nna gị nke nọ na nzuzo ekpere; Nna gị nke na-ahụ ihe na nzuzo ga-akwụ gị ụgwọ.
7  Ma mgbe ị na-ekpe ekpere, ekwughachila otu ihe ugboro ugboro, dị ka ndị mba ọzọ na-eme, n’ihi na ha na-eche na a ga-anụ olu ha n’ihi ọtụtụ okwu ha na-ekwu.
8  Ya mere, unu emela ka ha, n’ihi na Chineke bụ́ Nna unu maara ihe ndị na-akpa unu tupu unu arịọ ya.
9  “Ya mere, kpeenụ ekpere otú a: “‘Nna anyị nke bi n’eluigwe, ka e doo aha gị nsọ.
10  Ka alaeze gị bịa. Ka uche gị meekwa n’ụwa, dị ka ọ na-eme n’eluigwe.
11  Nye anyị nri taa maka ụbọchị taa;
12  gbaghara anyị ụgwọ anyị ji, dị ka anyị gbaghakwaara ndị ji anyị ụgwọ.
13  Ekwela ka anyị daba n’ọnwụnwa, kama napụta anyị n’aka ajọ onye ahụ.’
14  “N’ihi na ọ bụrụ na unu na-agbaghara ndị mmadụ njehie ha, Nna unu nke eluigwe ga na-agbagharakwa unu;
15  ma ọ bụrụ na unu adịghị agbaghara ndị mmadụ njehie ha, Nna unu agaghịkwa na-agbaghara unu njehie unu.
16  “Mgbe unu na-ebu ọnụ, kwụsịnụ ịgbarụ ihu dị ka ndị ihu abụọ, n’ihi na ha na-emebi ihu ha ka ndị mmadụ wee hụ na ha na-ebu ọnụ. N’ezie, ana m asị unu, Ha enwetazuwo ụgwọ ọrụ ha.
17  Ma gị onwe gị, mgbe ị na-ebu ọnụ, tee mmanụ n’isi gị, saakwa ihu gị,
18  ka i wee bụrụ onye na-ebu ọnụ, ọ bụghị n’anya mmadụ, kama n’anya Nna gị nke nọ na nzuzo; Nna gị nke na-ahụ ihe na nzuzo ga-akwụkwa gị ụgwọ.
19  “Kwụsịnụ ịkpakọbara onwe unu akụ̀ n’ụwa, ebe nla na nchara na-erichapụ ihe, ebe ndị ohi na-awabakwa zuo ohi.
20  Kama nke ahụ, na-akpakọbaranụ onwe unu akụ̀ n’eluigwe, ebe nla ma ọ bụ nchara na-adịghị erichapụ ihe, ebe ndị ohi na-adịghịkwa awaba zuo ohi.
21  N’ihi na n’ebe akụ̀ gị dị, n’ebe ahụ ka obi gị ga-adịkwa.
22  “Oriọna nke ahụ́ bụ anya. Ya mere, ọ bụrụ na anya gị na-elegide otu ebe, ahụ́ gị dum ga-ejupụta n’ìhè;
23  ma ọ bụrụ na anya gị dị njọ, ahụ́ gị dum ga-agba ọchịchịrị. Ọ bụrụ n’ezie na ìhè nke dị n’ime gị bụ ọchịchịrị, lee ka ọchịchịrị ahụ si dị ukwuu!
24  “Ọ dịghị onye pụrụ ịbụ ohu nke nna ukwu abụọ; n’ihi na, ma ọ́ bụghị na ọ ga-akpọ otu asị ma hụ onye nke ọzọ n’anya, ya abụrụ na ọ ga-arapara n’otu ma leda onye nke ọzọ anya. Unu apụghị ịbụ ndị ohu Chineke na nke Akụnụba.
25  “N’ihi nke a, ana m asị unu: Kwụsịnụ ichegbu onwe unu banyere mkpụrụ obi unu maka ihe unu ga-eri ma ọ bụ ihe unu ga-aṅụ, ma ọ bụ banyere ahụ́ unu maka ihe unu ga-eyi. Ọ̀ bụ na mkpụrụ obi adịghị mkpa karịa ihe oriri, ahụ́ ọ́ dịghịkwa mkpa karịa uwe?
26  Leruonụ anụ ufe nke eluigwe anya, n’ihi na ha adịghị akụ mkpụrụ, ha adịghị aghọrọ mkpụrụ, ha adịghịkwa ekpokọta mkpụrụ n’ụlọ nkwakọba ihe; ma Nna unu nke eluigwe na-enye ha nri. Ọ̀ bụ na unu adịghị oké ọnụ ahịa karịa ha?
27  Ònye n’ime unu pụrụ ịgbakwụnye otu kubit n’afọ ndụ ya site n’ichegbu onwe ya?
28  Ọzọ, n’ihe banyere uwe, gịnị mere unu ji na-echegbu onwe unu? Mụtanụ ihe site n’okooko lili dị n’ọhịa, otú ha si eto; ha adịghị adọgbu onwe ha n’ọrụ, ha adịghịkwa akpa ogho;
29  ma ana m asị unu na ọbụna Sọlọmọn, n’ebube ya niile, eyighị uwe mara mma dị ka otu n’ime ha.
30  Ma ọ bụrụ na Chineke na-eyiwe ahịhịa ndụ dị n’ubi uwe, nke dị ebe a taa, ma echi, a tụba ya n’ekwú, ọ̀ bụ na ọ gaghị eyiwe unu uwe karị, unu ndị okwukwe nta?
31  Ya mere, unu echegbula onwe unu mgbe ọ bụla, sị, ‘Gịnị ka anyị ga-eri?’ ma ọ bụ, ‘Gịnị ka anyị ga-aṅụ?’ ma ọ bụ, ‘Gịnị ka anyị ga-eyi?’
32  N’ihi na ihe a niile bụ ihe ndị mba ọzọ na-achụsi ike. N’ihi na Nna unu nke eluigwe maara na ihe a niile dị unu mkpa.
33  “Ya mere, burunụ ụzọ na-achọ alaeze ahụ na ezi omume Chineke, a ga-atụkwasịkwara unu ihe ndị ọzọ a niile.
34  N’ihi ya, unu echegbula onwe unu mgbe ọ bụla maka echi, n’ihi na echi ga-enwe nchegbu nke ya. Ihe ọjọọ nke ụbọchị nke ọ bụla ezuworo ya.
Matiu 7
1 “Kwụsịnụ ikpe ikpe, ka a ghara ikpe unu ikpe;
2  n’ihi na otú unu si ekpe ikpe ka a ga-esi kpee unu ikpe; ihe unu jikwa atụ̀ ihe ka ha ga-eji tụọrọ unu ihe.
3  Gịnịzi mere i ji ele irighiri ahịhịa nke dị n’anya nwanna gị, ma i chebaraghị ntụhie dị n’anya nke gị echiche?
4  Ma ọ bụ, olee otú ị pụrụ isi sị nwanna gị, ‘Chere ka m wepụ irighiri ahịhịa n’anya gị’; ma, lee! ntụhie dị n’anya nke gị?
5  Onye ihu abụọ! Buru ụzọ wepụ ntụhie dị n’anya nke gị, mgbe ahụ ka ị ga-ahụ nke ọma otú ị ga-esi wepụ irighiri ahịhịa n’anya nwanna gị.
6  “Unu enyela nkịta ihe dị nsọ, unu atụpụkwarala ézì nkume pel unu, ka ha wee ghara ịzọ ha ụkwụ ma tụgharịa dọrie unu.
7  “Na-arịọnụ, a ga-enye unu; na-achọnụ, unu ga-achọta; na-akụnụ, a ga-emeghere unu.
8  N’ihi na onye ọ bụla nke na-arịọ na-arịọta, onye ọ bụla nke na-achọkwa na-achọta, onye ọ bụla nke na-akụkwa ka a ga-emeghere.
9  N’ezie, ònye n’etiti unu ka nwa ya nwoke ga-arịọ achịcha—ọ gaghị enye ya nkume, ka ọ̀ ga-enye ya?
10  Ma ọ bụ, ma eleghị anya, ya arịọ azụ̀—ọ gaghị enye ya agwọ, ka ọ̀ ga-enye ya?
11  Ya mere, ọ bụrụ na unu maara otú e si enye ụmụ unu ezi onyinye, ọ bụ ezie na unu bụ ndị ajọ omume, lee ka Nna unu nke nọ n’eluigwe ga-esi nye ndị na-arịọ ya ihe ọma karị!
12  “Ya mere, ihe niile unu chọrọ ka ndị mmadụ na-emere unu, unu onwe unu aghaghị imere ha otú ahụ; n’eziokwu, nke a bụ ihe Iwu ahụ na ihe ndị amụma kụziri pụtara.
13  “Sinụ n’ọnụ ụzọ ámá dị warara banye; n’ihi na okporo ụzọ nke na-eduba ná mbibi sara mbara ma dị obosara, ndị na-esikwa na ya abanye dị ọtụtụ;
14  ma ọnụ ụzọ ámá nke na-eduba ná ndụ dị warara, okporo ụzọ ya dịkwa mkpagide, ndị na-achọta ya dịkwa ole na ole.
15  “Lezienụ anya maka ndị amụma ụgha ndị na-abịakwute unu n’oyiyi atụrụ, ma n’ime ha, ha bụ anụ ọhịa wolf agụụ ji.
16  Unu ga-amata ha site ná mkpụrụ ha. Ọ dịghị mgbe ndị mmadụ na-aghọrọ mkpụrụ vaịn n’ogwu ma ọ bụ mkpụrụ fig n’uke, ka hà na-eme otú ahụ?
17  Otú ahụ, osisi ọma ọ bụla na-amị ezi mkpụrụ, ma osisi ọ bụla rere ure na-amị mkpụrụ na-abaghị uru;
18  osisi ọma apụghị ịmị mkpụrụ na-abaghị uru, osisi rere ure apụghịkwa ịmị ezi mkpụrụ.
19  A na-egbutu osisi ọ bụla na-adịghị amị ezi mkpụrụ ma tụba ya n’ọkụ.
20  Ya mere, n’ezie, unu ga-amata ndị ahụ site ná mkpụrụ ha.
21  “Ọ bụghị onye ọ bụla nke na-asị m, ‘Onyenwe anyị, Onyenwe anyị,’ ga-aba n’alaeze eluigwe, kama ọ bụ onye na-eme uche Nna m nke nọ n’eluigwe ga-aba na ya.
22  Ọtụtụ mmadụ ga-asị m n’ụbọchị ahụ, ‘Onyenwe anyị, Onyenwe anyị, ọ̀ bụ na anyị ebughị amụma n’aha gị, chụpụkwa ndị mmụọ ọjọọ n’aha gị, rụọkwa ọtụtụ ọrụ dị ike n’aha gị?’
23  Ma mgbe ahụ, m ga-ekwupụtara ha, sị: Ọ dịghị mgbe m maara unu! Sinụ n’ebe m nọ pụọ, unu ndị ọrụ mmebi iwu.
24  “Ya mere, onye ọ bụla nke na-anụ okwu m ndị a ma na-eme ha, a ga-eji ya tụnyere nwoke nwere uche, onye wuru ụlọ ya n’elu oké nkume.
25  Mmiri wee zosie ike, idei mmiri abịakwa, ifufe efekwasịkwa ụlọ ahụ, ma ọ daghị, n’ihi na a tọrọ ntọala ya n’elu oké nkume.
26  Onye ọ bụla nke na-anụkwa okwu m ndị a ma ọ dịghị eme ha, a ga-eji ya tụnyere nwoke nzuzu, onye wuru ụlọ ya n’elu ájá.
27  Mmiri wee zosie ike, idei mmiri abịakwa, ifufe efekwasịkwa ụlọ ahụ, o wee daa, ọdịda ya dịkwa ukwuu.”
28  Mgbe Jizọs kwusịrị okwu ndị a, otú o si ezi ihe juru ìgwè mmadụ ahụ anya;
29  n’ihi na ọ na-ezi ha ihe dị ka onye nwere ikike, ọ bụghị dị ka ndị odeakwụkwọ ha.
Matiu 8
1 Mgbe o si n’ugwu ahụ rịdata, oké ìgwè mmadụ sooro ya.
2  Ma, lee! otu onye ekpenta bịara wee malite ịkpọrọ ya isiala, sị: “Onyenwe anyị, ọ bụrụ nnọọ na ị chọrọ, ị pụrụ ime ka m dị ọcha.”
3  O wee matịa aka ya bitụ ya, sị: “Achọrọ m. Dị ọcha.” Ozugbo ahụ, a sachapụrụ ekpenta ya.
4  Jizọs wee sị ya: “Hụ na ọ dịghị onye ị kọọrọ, kama gaa gosi onye nchụàjà onwe gị, nyekwa onyinye Mozis kwuru ka a na-enye, ka o wee bụụrụ ndị nchụàjà ihe àmà.”
5  Mgbe ọ banyere Kapaniọm, otu onyeisi ndị agha bịakwutere ya, na-arịọsi ya arịrịọ ike,
6  sị: “Nna anyị ukwu, nwoke na-ejere m ozi dina n’ụlọ. Ahụ́ ya kpọnwụrụ akpọnwụ. Ọ na-enwekwa mmekpa ahụ́ dị ukwuu.”
7  Ọ sịrị ya: “Mgbe m ruru ebe ahụ, m ga-agwọ ya.”
8  Onyeisi ndị agha ahụ zara, sị: “Nna anyị ukwu, erughị m eru ka ị bata n’ụlọ m, kama naanị kwuo okwu, a ga-agwọkwa nwoke na-ejere m ozi.
9  N’ihi na mụ onwe m kwa nọ n’okpuru ikike mmadụ, m nwekwara ndị agha nọ n’okpuru m, m na-asị onye nke a, ‘Gawa!’ ya agawa, m na-asịkwa onye nke ọzọ, ‘Bịa!’ ya abịa, m na-asịkwa ohu m, ‘Mee nke a!’ ya emee ya.”
10  Mgbe Jizọs nụrụ ya, o juru ya anya, o wee sị ndị so ya: “Ana m agwa unu eziokwu, Ahụbeghị m onye nwere okwukwe dị ukwuu otú a n’Izrel.
11  Ma ana m asị unu na ọtụtụ ndị si n’ebe ọwụwa anyanwụ na n’ebe ọdịda anyanwụ ga-abịa soro Ebreham na Aịzik na Jekọb nọdụ na-eri ihe na tebụl n’alaeze eluigwe;
12  ma a ga-atụpụ ụmụ alaeze n’ọchịchịrị dị n’èzí. N’ebe ahụ ka ha ga-akwa ákwá ma taa ikikere ezé.”
13  Jizọs wee sị onyeisi ndị agha ahụ: “Lawa. Dị nnọọ ka okwukwe gị si dị, ya si otú ahụ meere gị.” E wee gwọọ nwoke ahụ na-ejere ya ozi n’awa ahụ.
14  Mgbe Jizọs batara n’ụlọ Pita, ọ hụrụ nne nwunye Pita ka o dina ala, ahụ́ ọkụ na-emekwa ya.
15  O wee bitụ ya aka n’aka, ahụ́ ọkụ ahụ wee hapụ ya, o wee bilie malite ijere ya ozi.
16  Ma mgbe o ruru ná mgbede, ndị mmadụ kpọtaara ya ọtụtụ ndị ndị mmụọ ọjọọ ji; o wee were okwu ọnụ chụpụ ndị mmụọ ahụ, ọ gwọkwara ndị niile ahụ́ na-adịghị mma;
17  ka e wee mezuo ihe e kwuru site n’ọnụ Aịzaya onye amụma, sị: “Ya onwe ya buuru ọrịa ndị na-arịa anyị, burukwa nrịanrịa anyị.”
18  Mgbe Jizọs hụrụ ìgwè mmadụ gburugburu ya, o nyere iwu ka ha banye n’ụgbọ mmiri gaa n’ofe nke ọzọ.
19  Otu onye odeakwụkwọ bịara wee sị ya: “Onye Ozizi, m ga-eso gị gaa ebe ọ bụla ị chọrọ ịga.”
20  Ma Jizọs sịrị ya: “Nkịta ọhịa nwere ọgba, anụ ufe nke eluigwe nwekwara akwụ́, ma Nwa nke mmadụ enweghị ebe ọ ga-atọgbọ isi ya.”
21  Onye ọzọ n’ime ndị na-eso ụzọ ya wee sị ya: “Onyenwe anyị, hapụ m ka m buru ụzọ gaa lie nna m.”
22  Jizọs sịrị ya: “Na-eso m, hapụ ndị nwụrụ anwụ ka ha lie ndị ha nwụrụ anwụ.”
23  Mgbe ọ banyere n’ụgbọ mmiri, ndị na-eso ụzọ ya sooro ya.
24  Ma, lee! oké ifufe malitere ife n’oké osimiri ahụ, nke mere na ebili mmiri nọ na-ekpuchi ụgbọ ahụ; otú ọ dị, ọ na-ehi ụra.
25  Ha wee bịa kpọtee ya, sị: “Onyenwe anyị, zọpụta anyị, anyị na-aga ịla n’iyi!”
26  Ma ọ sịrị ha: “Gịnị mere obi ji na-amapụ unu, unu ndị okwukwe nta?” O wee bilie baara ifufe ahụ na oké osimiri ahụ mba, ebe niile wee daa jụụ.
27  O wee ju ha anya, ha wee sị: “Olee ụdị mmadụ onye a bụ, nke na ọbụna ifufe na oké osimiri na-erubere ya isi?”
28  Mgbe o ruru n’ofe nke ọzọ, n’ime obodo ndị Gadara, mmadụ abụọ mmụọ ọjọọ ji, ndị si n’ebe e nwere ili ncheta na-apụta, zutere ya, ha na-eme ihe ike nke ukwuu, nke na ọ dịghị onye nwere obi ike ịgafe n’okporo ụzọ ahụ.
29  Ma, lee! ha tiri mkpu, sị: “Ọkpara Chineke, gịnị jikọrọ anyị na gị? Ị̀ bịara ebe a imekpa anyị ahụ́ tupu oge a kara aka eruo?”
30  Ma ìgwè ọtụtụ ézì nọ na-ata ahịhịa n’ebe dị anya n’ebe ha nọ.
31  Ndị mmụọ ọjọọ ahụ wee malite ịrịọsi ya arịrịọ ike, sị: “Ọ bụrụ na ị chụpụ anyị, hapụ anyị ka anyị banye n’ime ìgwè ézì ahụ.”
32  O wee sị ha: “Gawanụ!” Ha pụtara wee banye n’ime ézì ndị ahụ; ma, lee! ìgwè ézì ahụ dum nuuru gaa n’ebe kpọdara akpọda wee daba n’oké osimiri ma nwụọ n’ime mmiri.
33  Ma ndị na-azụ ézì ndị ahụ gbara ọsọ. Mgbe ha banyere n’obodo, ha kọrọ ihe niile mere, tinyere ihe mere ndị ahụ mmụọ ọjọọ ji.
34  Ma, lee! obodo ahụ dum pụtara ka ha hụ Jizọs; mgbe ha hụrụ ya, ha rịọsiri ya arịrịọ ike ka o si n’ógbè ha pụọ.
Matiu 9
1 Ya mere, ọ banyere n’ụgbọ mmiri wee gafee n’ofe nke ọzọ wee banye n’obodo ya.
2  Ma, lee! ha na-ebutere ya otu onye ahụ́ ya kpọnwụrụ akpọnwụ, nke dina n’ihe ndina. Mgbe Jizọs hụrụ okwukwe ha, ọ sịrị onye ahụ ahụ́ ya kpọnwụrụ akpọnwụ: “Nwee obi ike, nwa m; a gbagharawo gị mmehie gị.”
3  Ma, lee! ụfọdụ n’ime ndị odeakwụkwọ kwuru n’obi ha, sị: “Onye a na-ekwulu Chineke.”
4  Ma ebe Jizọs maara ihe ha na-eche, ọ sịrị: “Gịnị mere unu ji na-eche ihe dị njọ n’obi unu?
5  Dị ka ihe atụ, olee nke ka mfe, ọ̀ bụ ịsị, A gbagharawo gị mmehie gị, ka ọ̀ bụ ịsị, Bilie gawa ije?
6  Otú ọ dị, ka unu wee mara na Nwa nke mmadụ nwere ikike n’ụwa ịgbaghara mmehie—” mgbe ahụ, ọ gwara onye ahụ ahụ́ ya kpọnwụrụ akpọnwụ, sị: “Bilie, buru ihe ndina gị laa n’ụlọ gị.”
7  O wee bilie laa n’ụlọ ya.
8  Mgbe ìgwè mmadụ ahụ hụrụ ihe a, egwu jidere ha, ha wee nye Chineke otuto, bụ́ onye nyere ụmụ mmadụ ikike dị otú ahụ.
9  Mgbe Jizọs sikwa ebe ahụ na-agafe, ọ hụrụ otu onye a na-akpọ Matiu ka ọ nọ ọdụ n’ụlọ a na-anakọta ụtụ isi, o wee sị ya: “Bụrụ onye na-eso ụzọ m.” O wee bilie, soro ya.
10  E mesịa, mgbe ọ nọ na-eri ihe na tebụl n’ime ụlọ, lee! ọtụtụ ndị ọnaụtụ na ndị mmehie bịara wee soro Jizọs na ndị na-eso ụzọ ya nọdụ na-eri ihe.
11  Ma mgbe ndị Farisii hụrụ nke a, ha malitere ịgwa ndị na-eso ụzọ ya, sị: “Gịnị mere onye ozizi unu ji na-eso ndị ọnaụtụ na ndị mmehie eri ihe?”
12  Mgbe ọ nụrụ ihe ha kwuru, ọ sịrị: “Mkpa ọgwọ ọrịa adịghị ndị ahụ́ dị mma, kama mkpa ya dị ndị ahụ́ na-enye nsogbu.
13  Ya mere, gaanụ mata ihe ihe a pụtara, ‘Achọrọ m ebere, ọ bụghị àjà.’ N’ihi na ọ bụghị ndị ezi omume ka m bịara ịkpọ, kama ọ bụ ndị mmehie.”
14  Ndị na-eso ụzọ Jọn wee bịakwute ya, jụọ ya, sị: “Gịnị mere anyị na ndị Farisii ji ebu ọnụ ma ndị na-eso ụzọ gị adịghị ebu ọnụ?”
15  Jizọs wee sị ha: “Ndị enyi nke nwoke na-alụ nwaanyị ọhụrụ enweghị ihe mere ha ga-eji ruo uju mgbe ha na nwoke ahụ na-alụ nwaanyị ọhụrụ nọ, ka hà nwere? Ma ụbọchị na-abịa mgbe a ga-akpọpụ nwoke ahụ na-alụ nwaanyị ọhụrụ n’ebe ha nọ, ọ bụ mgbe ahụ ka ha ga-ebu ọnụ.
16  Ọ dịghị onye na-adụnye ibé ákwà ọhụrụ n’uwe elu mere ochie; n’ihi na ike ya dum ga-eme ka uwe elu ahụ dọkaa, ọ ga-adọwa wee ka njọ.
17  Ndị mmadụ adịghịkwa agbanye mmanya ọhụrụ n’ime karama akpụkpọ mmanya mere ochie; ma ọ bụrụ na ha emee otú ahụ, karama akpụkpọ mmanya ahụ na-agbawa, mmanya ahụ na-awụfukwa, karama akpụkpọ mmanya ahụ ebibiekwa. Kama ndị mmadụ na-agbanye mmanya ọhụrụ n’ime karama akpụkpọ mmanya ọhụrụ, ha abụọ na-adịgidekwa.”
18  Mgbe ọ na-akọrọ ha ihe ndị a, lee! otu onye na-achị achị nke bịakwutere ya malitere ịkpọrọ ya isiala, sị: “Ada m ga-anwụworị ugbu a; ma bịa bikwasị ya aka, ọ ga-adịkwa ndụ.”
19  Ya mere, Jizọs biliri wee soro ya; ndị na-eso ụzọ ya mekwara otú ahụ.
20  Ma, lee! otu nwaanyị na-arịa ọrịa oruru ọbara kemgbe afọ iri na abụọ bịara ya n’azụ wee bitụ ọnụ ọnụ uwe elu ya aka;
21  n’ihi na ọ nọ na-agwa onwe ya, sị: “Ọ bụrụ na m bitụ naanị uwe elu ya aka, m ga-agbake.”
22  Jizọs tụgharịrị, hụ ya wee sị: “Nwee obi ike, nwa m nwaanyị; okwukwe gị emewo ka ahụ́ dị gị mma.” Malite n’oge awa ahụ, ahụ́ dịrị nwaanyị ahụ mma.
23  Mgbe ọ batara n’ụlọ onye ahụ na-achị achị ma hụ ndị na-egbu ọjà nakwa ìgwè mmadụ ka ha nọ n’ọgba aghara,
24  Jizọs malitere ịsị: “Sinụ n’ebe a pụọ, n’ihi na nwata nwaanyị a anwụghị anwụ, kama ọ na-ehi ụra.” Ha wee malite ịchị ya ọchị, na-akwa ya emo.
25  Ozugbo a chụpụrụ ìgwè mmadụ ahụ n’èzí, ọ banyere wee sere ya n’aka, nwata nwaanyị ahụ wee bilie.
26  N’ezie, okwu banyere ihe a gbasara n’ógbè ahụ dum.
27  Mgbe Jizọs si ebe ahụ na-agafe, ndị ìsì abụọ sooro ya, na-eti mkpu, sị: “Meere anyị ebere, Nwa Devid.”
28  Mgbe Jizọs banyere n’ime ụlọ, ndị ìsì ahụ bịakwutere ya, o wee jụọ ha, sị: “Ùnu nwere okwukwe na m pụrụ ime ihe a?” Ha azaa ya, sị: “Ee, Onyenwe anyị.”
29  O wee bitụ ha aka n’anya, sị: “Ya meere unu dị ka okwukwe unu si dị.”
30  E wee meghee anya ha. Jizọs nyesikwara ha iwu ike, sị: “Hụnụ na ọ dịghị onye maara banyere ya.”
31  Ma mgbe ha pụrụ n’èzí, ha kọsara ihe banyere ya n’ógbè ahụ dum.
32  Mgbe ha na-apụkwa, lee! ndị mmadụ kpọtaara ya otu onye ogbi nke mmụọ ọjọọ ji;
33  mgbe ọ chụpụrụ mmụọ ọjọọ ahụ, onye ogbi ahụ kwuru okwu. O wee ju ìgwè mmadụ ahụ anya, ha wee sị: “A hụtụbeghị ụdị ihe a n’Izrel.”
34  Ma ndị Farisii malitere ịsị: “Ọ bụ ike onye na-achị ndị mmụọ ọjọọ ka o ji achụpụ ndị mmụọ ọjọọ.”
35  Jizọs wee malite ijegharị n’obodo ukwu nakwa n’obodo nta niile, na-ezi ihe n’ụlọ nzukọ ha, na-ekwusakwa ozi ọma alaeze ahụ ma na-agwọ ụdị ọrịa ọ bụla na ụdị nsogbu ahụ́ ike ọ bụla.
36  Mgbe ọ hụrụ ìgwè mmadụ ahụ, o nwere ọmịiko n’ebe ha nọ, n’ihi na a gbara ha akpụkpọ, na-achụsakwa ha, dị ka atụrụ na-enweghị onye na-azụ ha.
37  Mgbe ahụ, ọ sịrị ndị na-eso ụzọ ya: “Ee, ihe ubi hiri nne, ma ndị ọrụ dị ole na ole.
38  Ya mere, na-arịọnụ Onye nwe owuwe ihe ubi ahụ ka o ziga ndị ọrụ n’owuwe ihe ubi ya.”
Matiu 10
1  Ya mere, ọ kpọrọ mmadụ iri na abụọ ahụ na-eso ụzọ ya ma nye ha ikike n’ebe ndị mmụọ na-adịghị ọcha nọ, ka ha wee chụpụ ha, ka ha gwọọkwa ụdị ọrịa ọ bụla na ụdị nsogbu ahụ́ ike ọ bụla.
2  Aha ndịozi iri na abụọ ahụ bụ: Onye nke mbụ bụ Saịmọn, onye a na-akpọ Pita, na Andru nwanne ya; na Jems nwa Zebedi na Jọn nwanne ya;
3  Filip na Batọlọmiu; Tọmọs na Matiu onye ọnaụtụ; Jems nwa Alfiọs, na Tadiọs;
4  Saịmọn, onye na-anụ ọkụ n’obi, na Judas Iskarịọt, onye mesịrị rara ya nye.
5  Jizọs zipụrụ mmadụ iri na abụọ a wee nye ha iwu, sị: “Unu abanyela n’okporo ụzọ ndị mba ọzọ, unu abanyekwala n’obodo ndị Sameria;
6  kama nke ahụ, na-agakwurunụ atụrụ furu efu nke ụlọ Izrel.
7  Mgbe unu na-aga, na-ekwusanụ, sị, ‘Alaeze eluigwe eruwo nso.’
8  Gwọọnụ ndị ọrịa, kpọlitenụ ndị nwụrụ anwụ, meenụ ka ndị ekpenta dị ọcha, chụpụnụ ndị mmụọ ọjọọ. Unu natara n’efu, na-enyenụ n’efu.
9  Unu ewerela ọlaedo ma ọ bụ ọlaọcha ma ọ bụ ọla kọpa unu ga-etinye n’obere akpa ego unu na-eke n’úkwù,
10  unu ewerela obere akpa nri maka njem unu, unu achịrịla uwe ime abụọ, ma ọ bụ akpụkpọ ụkwụ, unu ewerekwala mkpara; n’ihi na onye ọrụ kwesịrị ka e nye ya nri.
11  “N’obodo ukwu ma ọ bụ n’obodo nta ọ bụla unu banyere, chọpụtanụ onye kwesịrị ekwesị n’ime ya, nọrọkwanụ n’ebe ahụ ruo mgbe unu ga-apụ.
12  Mgbe unu na-abanye n’ụlọ, keleenụ ndị ezinụlọ ahụ;
13  ọ bụrụkwa na ụlọ ahụ kwesịrị ekwesị, ka udo unu na-asị ka o nwee dịkwasị ya; ma ọ bụrụ na o kwesịghị ekwesị, ka udo nke si n’ebe unu nọ lọghachiri unu.
14  N’ebe ọ bụla ọ na-adịghị onye nabatara unu ma ọ bụ onye gere ntị n’okwu unu, mgbe unu na-apụ n’ụlọ ahụ ma ọ bụ n’obodo ahụ, tichapụnụ ájá dị n’ụkwụ unu.
15  N’ezie, ana m asị unu, Ọ ga-adịrị ala Sọdọm na Gọmọra mfe n’Ụbọchị Ikpe karịa obodo ahụ.
16  “Lee! M na-eziga unu dị ka atụrụ n’etiti anụ ọhịa wolf; ya mere, bụrụnụ ndị dị akọ dị ka agwọ, ndị na-adịghị aghụghọ, dị ka nduru.
17  Lezienụ anya maka ụmụ mmadụ; n’ihi na ha ga-enyefe unu n’ụlọikpe obodo, ha ga-apịakwa unu ihe n’ụlọ nzukọ ha.
18  N’ezie, a ga-akpụpụta unu n’ihu ndị gọvanọ na ndị eze n’ihi m, ka ọ bụrụ àmà nye ha na ndị mba ọzọ.
19  Otú ọ dị, mgbe ha na-enyefe unu, unu echegbula onwe unu banyere otú unu ga-esi ekwu okwu ma ọ bụ ihe unu ga-ekwu; n’ihi na a ga-enye unu ihe unu ga-ekwu n’oge awa ahụ;
20  n’ihi na ọ bụghị unu onwe unu na-ekwu okwu, kama ọ bụ mmụọ nke Nna unu si n’ọnụ unu na-ekwu okwu.
21  Nwanne ga-enyefekwa nwanne ya n’aka ọnwụ, nna ga-enyefekwa nwa ya, ụmụ ga-ebilikwa megide nne na nna ha, ha ga-emekwa ka e gbuo ha.
22  Mmadụ niile ga-akpọkwa unu asị n’ihi aha m; ma onye tachiri obi ruo ọgwụgwụ ka a ga-azọpụta.
23  Mgbe ha kpagburu unu n’otu obodo, gbalaganụ n’obodo ọzọ; n’ihi na n’ezie, ana m asị unu, Unu agaghị agazu obodo ndị dị n’Izrel ma ọlị ruo mgbe Nwa nke mmadụ ga-abịarute.
24  “Onye na-eso ụzọ mmadụ adịghị aka onye nkụzi ya, ohu adịghịkwa aka onyenwe ya.
25  O zuuru onye na-eso ụzọ ịdị ka onye nkụzi ya, o zukwaara ohu ịdị ka onyenwe ya. Ọ bụrụ na ndị mmadụ akpọwo onyeisi ezinụlọ Bielzebọb, ọ̀ bụ na ha agaghị akpọ ya ndị ezinụlọ ya ọbụna karị?
26  Ya mere, unu atụla ha egwu; n’ihi na ọ dịghị ihe ọ bụla e kpuchiri ekpuchi nke a na-agaghị ekpughe, ọ dịghịkwa ihe nzuzo nke a na-agaghị amata.
27  Ihe m na-agwa unu n’ọchịchịrị, kwuonụ ya n’ìhè; ihe unu nụkwara a takwunyere atakwunye, sinụ n’elu ụlọ kwusaa ya.
28  Unu atụkwala egwu ndị na-egbu ahụ́ ma ha enweghị ike igbu mkpụrụ obi; kama na-atụnụ egwu onye ahụ nke pụrụ ibibi ma mkpụrụ obi ma ahụ́ n’ime Gehena.
29  Ọ̀ bụ na a dịghị ere nza abụọ otu mkpụrụ ego nke ga-azụtali naanị ihe dị nta? Ma o nweghị otu n’ime ha ga-ada n’ala, Nna unu aghara ịma.
30  Ma a gụwo ntutu niile dị n’isi unu ọnụ.
31  Ya mere, unu atụla egwu: Unu dị oké ọnụ ahịa karịa ọtụtụ nza.
32  “Ya mere, onye ọ bụla nke na-ekwupụta na mụ na ya dị n’otu n’ihu ụmụ mmadụ, m ga-ekwupụtakwa na mụ na ya dị n’otu n’ihu Nna m nke nọ n’eluigwe;
33  ma onye ọ bụla nke na-agọnahụ m n’ihu mmadụ, m ga-agọnahụkwa ya n’ihu Nna m nke nọ n’eluigwe.
34  Unu echela na m bịara iweta udo n’elu ụwa; abịara m iweta, ọ bụghị udo, kama mma agha.
35  N’ihi na m bịara ịkpata nkewa, nwoke megide nna ya, na nwa nwaanyị megide nne ya, nakwa nwaanyị a lụrụ ọhụrụ megide nne di ya.
36  N’ezie, ndị iro mmadụ ga-abụ ndị ezinụlọ ya.
37  Onye hụrụ nna ya ma ọ bụ nne ya n’anya nke ukwuu karịa otú ọ hụrụ m ekwesịghị m; onye hụkwara nwa ya nwoke ma ọ bụ nwa ya nwaanyị n’anya nke ukwuu karịa otú ọ hụrụ m ekwesịghị m.
38  Onye ọ bụla nke na-achọghị iburu osisi ịta ahụhụ ya wee na-eso m n’azụ ekwesịghị m.
39  Onye chọtara mkpụrụ obi ya ga-atụfu ya, onye tụfukwara mkpụrụ obi ya n’ihi m ga-achọta ya.
40  “Onye na-anabata unu na-anabatakwa m, onye na-anabatakwa m na-anabatakwa onye ahụ nke zitere m.
41  Onye na-anabata onye amụma n’ihi na ọ bụ onye amụma ga-enweta ụgwọ ọrụ nke onye amụma, onye na-anabatakwa onye ezi omume n’ihi na ọ bụ onye ezi omume ga-enweta ụgwọ ọrụ nke onye ezi omume.
42  Onye ọ bụla nke nyere otu n’ime ndị a dị nta naanị otu iko mmiri jụrụ oyi ka ọ ṅụọ n’ihi na ọ bụ onye na-eso ụzọ m, n’ezie, ana m asị unu, ọ ghaghị ịnata ụgwọ ọrụ ya.”
Matiu 11
1  Mgbe Jizọs nyesịrị mmadụ iri na abụọ ahụ na-eso ụzọ ya ntụziaka, o si ebe ahụ gawa izi ihe na ikwusa ozi ọma n’obodo ha dị iche iche.
2  Ma mgbe Jọn nọ n’ụlọ mkpọrọ nụ banyere ọrụ dị iche iche Kraịst na-arụ, o zipụrụ ndị na-eso ụzọ ya
3  ka ha gaa sị ya: “Ọ̀ bụ gị bụ Onye ahụ nke Na-abịa, ka ànyị ga-atụwa anya onye ọzọ?”
4  Jizọs zara ha, sị: “Gaanụ kọọrọ Jọn ihe unu na-anụ na ihe unu na-ahụ:
5  Ndị ìsì na-ahụ ụzọ, ndị ngwọrọ na-ejekwa ije, a na-eme ka ndị ekpenta dị ọcha, ndị ntị chiri na-anụkwa ihe, a na-akpọlitekwa ndị nwụrụ anwụ, a na-ezikwa ndị ogbenye ozi ọma;
6  obi ụtọ na-adịrị onye na-adịghị ahụ ihe ga-eme ka ọ sụọ ngọngọ n’ebe m nọ.”
7  Mgbe ha lawara, Jizọs malitere ịgwa ìgwè mmadụ ahụ banyere Jọn, sị: “Gịnị ka unu gara n’ala ịkpa ịhụ? Ọ̀ bụ ahịhịa amị nke ifufe na-ebugharị?
8  Gịnịzi ka unu gara ịhụ? Ọ̀ bụ onye yi uwe dị yọrịị? N’ezie, ndị yi uwe dị yọrịị nọ n’ụlọ ndị eze.
9  Gịnịkwanụ mere unu ji gaa? Ọ̀ bụ ịhụ onye amụma? Ee, ana m asị m unu, ọ bụ onye karịrị nnọọ onye amụma.
10  Onye a bụ onye ahụ e dere banyere ya, sị, ‘Lee! Mụ onwe m na-ezipụ onye ozi m n’ihu gị, onye ga-akwadebe ụzọ gị tupu gị abịa!’
11  N’ezie, ana m asị unu, N’etiti ndị ụmụ nwaanyị mụrụ, ọ dịbeghị onye e mere ka o bilie nke ka Jọn Onye Na-eme Baptizim ukwuu; ma onye ka nta n’alaeze eluigwe ka ya ukwuu.
12  Ma malite n’ụbọchị Jọn Onye Na-eme Baptizim ruo ugbu a, alaeze eluigwe bụ ihe mgbaru ọsọ nke ụmụ mmadụ na-achụsosi ike, ndị sikwara ọnwụ na-achọ ya na-enweta ya.
13  N’ihi na ndị amụma niile na Iwu ahụ buru amụma ruo n’oge Jọn;
14  ọ bụrụkwa na unu chọrọ ịnabata ya, Ya onwe ya bụ ‘Ịlaịja onye a kara aka na ọ ga-abịa.’
15  Onye nwere ntị, ya gee ntị.
16  “Ole ndị ka m ga-eji ọgbọ a tụnyere? Ọ dị ka ụmụntakịrị nọ ọdụ n’ọma ahịa, ndị na-etiku ndị ha na ha na-egwurikọ egwu,
17  sị, ‘Anyị gbuuru unu ọjà, ma unu agbaghị egwú; anyị tiri mkpu arịrị, ma unu etighị aka n’obi n’iru uju.’
18  N’otu aka ahụ, Jọn bịara, ọ naghị eri ihe, ọ naghịkwa aṅụ ihe ọṅụṅụ, ma ndị mmadụ sịrị, ‘O nwere mmụọ ọjọọ’;
19  Nwa nke mmadụ bịara na-eri ihe, na-aṅụkwa ihe ọṅụṅụ, ma ndị mmadụ na-asị, ‘Lee! Ọ bụ onye oké nri, nke na-aṅụkwa oké mmanya, enyi ndị ọnaụtụ na ndị mmehie.’ Ka o sina dị, a na-egosi na amamihe ziri ezi site n’ọrụ ya.”
20  Mgbe ahụ, ọ malitere ịkọcha obodo dị iche iche ọ rụrụ ihe ka ọtụtụ n’ime ọrụ ya dị ike, n’ihi na ha echegharịghị:
21  “Ahụhụ ga-adịrị gị, Korezin! Ahụhụ ga-adịrị gị, Betseida! n’ihi na ọ bụrụ na ọ bụ na Taya na Saịdọn ka a rụrụ ọrụ dị ike ndị a rụrụ n’ime gị, ha gaara echegharị ogologo oge gara aga, yiri ákwà iru uju nọdụ ọdụ ná ntụ.
22  N’ihi ya, ana m asị unu, Ọ ga-adịrị Taya na Saịdọn mfe n’Ụbọchị Ikpe karịa unu.
23  Gị onwe gị kwa, Kapaniọm, à ga-ebuli gị elu ruo n’eluigwe? Ị ga-agbadaru Hedis; n’ihi na ọ bụrụ na ọ bụ na Sọdọm ka a rụrụ ọrụ dị ike ndị a rụrụ n’ime gị, ọ gaara adịgide ruo taa.
24  Ya mere, ana m asị unu, Ọ ga-adịrị ala Sọdọm mfe n’Ụbọchị Ikpe karịa gị.”
25  N’oge ahụ, Jizọs kwuru, sị: “Nna, Onyenwe eluigwe na ụwa, ana m enye gị otuto n’ihu ọha n’ihi na i zonahụwo ndị amamihe na ndị nwere ọgụgụ isi ihe ndị a, i kpughewokwara ha ụmụ ọhụrụ.
26  Ee, Nna, n’ihi na ime otú ahụ bụ ụzọ ị kwadoro.
27  Nna m enyefewo m ihe niile n’aka, ọ dịghịkwa onye maara Ọkpara ahụ n’ụzọ zuru ezu ma e wezụga Nna ya, ọ dịghịkwa onye maara Nna m n’ụzọ zuru ezu ma e wezụga Ọkpara ya na onye ọ bụla Ọkpara ya chọrọ ikpughere ya.
28  Bịakwutenụ m, unu niile ndị na-adọgbu onwe unu n’ọrụ na ndị e boro ibu dị arọ, m ga-emekwa ka unu nweta ume.
29  Nyaranụ yok m, mụtakwanụ ihe n’aka m, n’ihi na m dị nwayọọ, dịkwa umeala n’obi, mkpụrụ obi unu ga-enweta ume.
30  N’ihi na yok m adịghị egbu mgbu, ibu m dịkwa mfe.”
Matiu 12
1  N’oge ahụ, Jizọs gafeere ubi ọka wit n’ụbọchị izu ike. Agụụ gụwara ndị na-eso ụzọ ya, ha wee malite ịghọrọ ụyọkọ ọka wit na-ata.
2  Mgbe ndị Farisii hụrụ ihe a, ha sịrị ya: “Lee! Ndị na-eso ụzọ gị na-eme ihe iwu na-akwadoghị ka e mee n’ụbọchị izu ike.”
3  O wee sị ha: “Ọ̀ bụ na unu agụbeghị ihe Devid mere mgbe agụụ gụrụ ya na ndị ikom so ya?
4  Ọ̀ bụ na ọ banyeghị n’ụlọ Chineke, ha wee rie achịcha e chere n’ihu Chineke, bụ́ ihe iwu na-akwadoghị ka o rie, ma ọ bụ ka ndị ahụ so ya rie, ma e wezụga naanị ndị nchụàjà?
5  Ka ọ̀ bụ na unu agụbeghị n’Iwu ahụ na n’ụbọchị izu ike, ndị nchụàjà bụ́ ndị nọ n’ụlọ nsọ, na-eme ụbọchị izu ike dị ka ihe na-adịghị nsọ ma bụrụ ndị ikpe na-amaghị?
6  Ma ana m agwa unu na e nwere ihe ka ụlọ nsọ ahụ n’ebe a.
7  Otú ọ dị, a sị na unu ghọtara ihe nke a pụtara, ‘Achọrọ m ebere, ọ bụghị àjà,’ unu agaraghị ama ndị ikpe na-amaghị ikpe.
8  N’ihi na Nwa nke mmadụ bụ Onyenwe ụbọchị izu ike.”
9  Mgbe o si ebe ahụ pụọ, ọ banyere n’ụlọ nzukọ ha;
10  ma, lee! e nwere otu nwoke aka ya kpọnwụrụ akpọnwụ! Ha wee jụọ ya, sị, “Iwu ọ̀ kwadoro ịgwọ ọrịa n’ụbọchị izu ike?” ka ha wee nweta ebubo ha ga-ebo ya.
11  O wee sị ha: “Ònye n’ime unu nke nwere otu atụrụ bụ onye na-agaghị ejide ya dọpụta ya, ma ọ bụrụ na atụrụ ahụ adaba n’olulu n’ụbọchị izu ike?
12  Ebe ọ dị otú a, lee ka mmadụ si dị oké ọnụ ahịa karịa atụrụ! Ya mere, ọ bụ ihe iwu kwadoro ime ezi ihe n’ụbọchị izu ike.”
13  O wee sị nwoke ahụ: “Gbatịa aka gị.” O wee gbatịa ya, e wee mee ka ọ dị mma dị ka aka nke ọzọ.
14  Ma ndị Farisii pụrụ wee gbaara ya izu ka ha wee gbuo ya.
15  Ebe Jizọs matara nke a, o si ebe ahụ pụọ. Ọtụtụ ndị sokwaara ya, o wee gwọọ ha niile,
16  ma o nyesiri ha iwu ike ka ha ghara ime ka a mata onye ọ bụ;
17  ka ihe e kwuru site n’ọnụ Aịzaya onye amụma wee mezuo, bụ́ onye sịrị:
18  “Lee! Ohu m nke m họọrọ, onye m hụrụ n’anya, onye ihe ya masịrị mkpụrụ obi m! M ga-eme ka mmụọ m dịkwasị ya, ọ ga-eme ka ihe bụ́ ikpe ziri ezi doo mba niile anya.
19  Ọ gaghị ese okwu, ọ gaghịkwa etisi mkpu ike, ọ dịghịkwa onye ga-anụ olu ya n’okporo ámá.
20  Ọ dịghị ahịhịa amị e chihịara echihịa ọ ga-egwepịa, ọ dịghịkwa owu oriọna na-achọ ịnyụ anyụ ọ ga-emenyụ, ruo mgbe ọ ga-eme ka ikpe ziri ezi nwee mmeri.
21  N’ezie, n’aha ya ka mba niile ga-enwe olileanya.”
22  Ha wee kpọtara ya nwoke mmụọ ọjọọ ji, bụ́ onye kpuru ìsì ma daa ogbi; o wee gwọọ ya, nke mere na nwoke ogbi ahụ kwuru okwu ma hụ ụzọ.
23  Ìgwè mmadụ ahụ dum nwere nnọọ oké ọṅụ ma malite ịsị: “Ọ̀ bụ na onye a abụghị Nwa Devid?”
24  Mgbe ndị Farisii nụrụ ihe a, ha sịrị: “Ọ dịghị ihe ọzọ onye a ji achụpụ ndị mmụọ ọjọọ ma ọ́ bụghị ike Bielzebọb, onye na-achị ndị mmụọ ọjọọ.”
25  Ebe ọ maara echiche ha, ọ sịrị ha: “Alaeze ọ bụla nke kewara wee na-emegide onwe ya na-atọgbọrọ n’efu, obodo ọ bụla ma ọ bụ ụlọ ọ bụla nke kewara wee na-emegide onwe ya agaghị eguzo.
26  N’otu ụzọ ahụ, ọ bụrụ na Setan achụpụ Setan, o kewawo wee na-emegide onwe ya; oleezi otú alaeze ya ga-esi guzo?
27  Ọ bụrụkwa na m ji ike Bielzebọb na-achụpụ ndị mmụọ ọjọọ, ọ̀ bụ ike onye ka ụmụ unu ji na-achụpụ ha? Ọ bụ ya mere ha ga-eji bụrụ ndị ga-ekpe unu ikpe.
28  Ma ọ bụrụ na ọ bụ mmụọ Chineke ka m ji na-achụpụ ndị mmụọ ọjọọ, alaeze Chineke akwaala unu n’ezie.
29  Ma ọ bụ, olee otú mmadụ ọ bụla pụrụ isi wakpo ụlọ nwoke dị ike ma buru ngwongwo ya ndị a pụrụ ibupụ ebupụ, ma ọ bụrụ na ọ bughị ụzọ kee nwoke ahụ dị ike agbụ? Mgbe ahụ, ọ ga-ebukọrọ ihe dị n’ụlọ ya.
30  Onye na-anọghị n’akụkụ m na-emegide m, onye na-esoghịkwa m na-ekpokọta ekpokọta na-ekposa ekposa.
31  “N’ihi nke a ka m ji asị unu, A ga-agbaghara ụmụ mmadụ ụdị mmehie na nkwulu ọ bụla, ma a gaghị agbaghara nkwulu e kwuluru mmụọ nsọ.
32  Dị ka ihe atụ, onye ọ bụla nke kwuru okwu megide Nwa nke mmadụ, a ga-agbaghara ya onye ahụ; ma onye ọ bụla nke kwuru okwu megide mmụọ nsọ, a gaghị agbaghara ya onye ahụ, ee e, ọ bụghị n’usoro ihe nke a ma ọ bụkwanụ na nke na-abịa abịa.
33  “Ma ọ́ bụghị ma unu mere ka osisi dị mma nakwa ka mkpụrụ ya dị mma, unu emee ka osisi ree ure nakwa ka mkpụrụ ya ree ure; n’ihi na a na-amata osisi site ná mkpụrụ ya.
34  Ụmụ ajụala, olee otú unu pụrụ isi kwuo ihe ọma, ebe unu bụ ndị ajọ omume? N’ihi na ọ bụ ihe jupụtara mmadụ n’obi ka ọnụ ya na-ekwu.
35  Ezi mmadụ na-esi n’ezi akụ̀ ya ewepụta ihe ọma, ebe ajọ mmadụ na-esi n’ajọ akụ̀ ya ewepụta ihe ọjọọ.
36  Ana m asị unu na okwu ọ bụla na-abaghị uru nke ụmụ mmadụ na-ekwu, ha ga-aza ajụjụ banyere ya n’Ụbọchị Ikpe;
37  n’ihi na a ga-esite n’okwu gị kpọọ gị onye ezi omume, a ga-esitekwa n’okwu gị maa gị ikpe.”
38  Mgbe ahụ, ụfọdụ n’ime ndị odeakwụkwọ na ndị Farisii zara ya, sị: “Onye Ozizi, anyị chọrọ ka i gosi anyị ihe ịrịba ama.”
39  Ọ zara ha, sị: “Ọgbọ ọjọọ nke na-akwa iko na-achọ ihe ịrịba ama, ma ọ dịghị ihe ịrịba ama a ga-enye ya ma ọ́ bụghị ihe ịrịba ama nke Jona onye amụma.
40  N’ihi na dị nnọọ ka Jona nọrọ n’afọ nnukwu azụ̀ ụbọchị atọ, ehihie na abalị, otú ahụ ka Nwa nke mmadụ ga-anọ n’ime ala ụbọchị atọ, ehihie na abalị.
41  Ndị ikom Ninive ga-ebili n’oge ikpe, ha na ọgbọ a, ha ga-amakwa ya ikpe; n’ihi na ha chegharịrị n’ihe Jona kwusara, ma, lee! e nwere onye ka Jona n’ebe a.
42  A ga-akpọlite eze nwaanyị ndịda n’oge ikpe ya na ọgbọ a, ọ ga-amakwa ha ikpe; n’ihi na o si na nsọtụ ụwa bịa ịnụ amamihe Sọlọmọn, ma, lee! e nwere onye ka Sọlọmọn n’ebe a.
43  “Mgbe mmụọ na-adịghị ọcha si n’ime mmadụ pụta, ọ na-agabiga n’ebe mmiri na-adịghị ịchọ ebe izu ike, ọ dịghịkwa nke ọ na-achọta.
44  Mgbe ahụ, ọ na-asị, ‘M ga-alaghachi n’ụlọ m ebe m si pụọ’; mgbe ọ bịarutere, ọ na-ahụ na ọ tọgbọ nkịtị, na a zachara ya nke ọma, chọọkwa ya mma.
45  Mgbe ahụ, ọ na-aga kpọrọ mmụọ asaa dị iche iche, ndị dị njọ karịa ya, mgbe ha banyere, ha na-ebirikwa ebe ahụ; ọnọdụ ikpeazụ nke onye ahụ na-aka nke mbụ njọ. Otú ahụkwa ka ọ ga-adị ajọ ọgbọ a.”
46  Mgbe ọ ka nọ na-agwa ìgwè mmadụ ahụ okwu, lee! nne ya na ụmụnne ya ndị ikom guzo n’èzí na-achọ ịgwa ya okwu.
47  Ya mere, otu onye sịrị ya: “Lee! Nne gị na ụmụnne gị ndị ikom guzo n’èzí, ha chọrọ ịgwa gị okwu.”
48  Ọ zara onye ahụ na-akọrọ ya, sị: “Ònye bụ nne m, olee ndị bụkwa ụmụnne m ndị ikom?”
49  Ọ tụrụ ndị na-eso ụzọ ya aka, sị: “Lee! Ndị a bụ nne m na ụmụnne m ndị ikom!
50  N’ihi na onye ọ bụla nke na-eme uche Nna m nke bi n’eluigwe, onye ahụ bụ nwanne m nwoke, na nwanne m nwaanyị, na nne m.”
Matiu 13
1  Mgbe Jizọs si n’ụlọ pụọ n’ụbọchị ahụ, ọ nọdụrụ ala n’akụkụ oké osimiri;
2  ìgwè mmadụ gbakọkwara n’ebe ọ nọ, nke mere na ọ banyere n’ụgbọ mmiri ma nọdụ ala, ìgwè mmadụ ahụ dum guzokwa n’ikpere osimiri.
3  O wee jiri ihe atụ gwa ha ọtụtụ ihe, sị: “Lee! Ọgha mkpụrụ gawara ịgha mkpụrụ;
4  ka ọ nọ na-agha mkpụrụ, mkpụrụ ụfọdụ dara n’akụkụ ụzọ, ụmụ nnụnụ bịakwara richapụ ha.
5  Ndị ọzọ dara n’ebe nkume dị, bụ́ ebe ha na-enweghị ájá dị ukwuu, ha wee pulite ozugbo n’ihi enweghị ájá miri emi.
6  Ma mgbe anyanwụ wara, ha chanwụrụ, ha kpọnwụkwara n’ihi na ha enweghị mgbọrọgwụ.
7  Ndị ọzọ kwa dara n’etiti ogwu, ogwu ndị ahụ tolitekwara ma kpagbuo ha.
8  Ma ndị ọzọ dara n’ala dị mma, ha wee malite ịmị mkpụrụ, nke a okpukpu otu narị, nke ahụ iri isii, nke ọzọ iri atọ.
9  Onye nwere ntị, ya gee ntị.”
10  Ya mere, ndị na-eso ụzọ ya bịara wee sị ya: “Gịnị mere i ji jiri ihe atụ na-agwa ha okwu?”
11  O wee zaa, sị: “Ọ bụ unu ka e nyere ikike ịghọta ihe nzuzo ndị dị nsọ nke alaeze eluigwe, ma e nyeghị ndị ahụ ikike ya.
12  N’ihi na onye ọ bụla nke nwere, a ga-enyekwu ya, meekwa ka o nwee ihe n’ụba; ma onye ọ bụla nke na-enweghị, a ga-anara ya ọbụna ihe o nwere.
13  Ọ bụ ya mere m ji eji ihe atụ agwa ha okwu, n’ihi na n’ile anya, ha na-ele n’efu, n’ịnụ ihe, ha na-anụ n’efu, ha adịghịkwa aghọta ihe ọ pụtara;
14  amụma Aịzaya na-emezu n’ebe ha nọ, nke sịrị, ‘N’ịnụ ihe, unu ga-anụ ma unu agaghị aghọta ihe ọ pụtara ma ọlị; n’ile anya, unu ga-ele anya ma unu agaghị ahụ ụzọ ma ọlị.
15  N’ihi na obi ndị a adịkwaghị anabata ihe, ha ejiwokwa ntị ha nụ ihe ma ha emeghị ihe ọ bụla, ha emechiwokwa anya ha; ka ha wee ghara iji anya ha hụ ụzọ ma ọlị, jiri ntị ha nụ ihe, jirikwa obi ha ghọta ihe ọ pụtara wee chigharịa, m wee gwọọ ha.’
16  “Otú ọ dị, obi ụtọ na-adịrị anya unu n’ihi na ha na-ahụ ụzọ, na ntị unu n’ihi na ha na-anụ ihe.
17  N’ihi na n’ezie, ana m asị unu, Ọtụtụ ndị amụma na ndị ezi omume chọrọ ịhụ ihe ndị unu na-ahụ ma ha ahụghị ha, nakwa ịnụ ihe ndị unu na-anụ, ma ha anụghị ha.
18  “N’ihi ya, geenụ ntị n’ihe atụ nke nwoke ahụ ghara mkpụrụ.
19  Ọ bụrụ na onye ọ bụla anụ okwu banyere alaeze ahụ ma ọ ghọtaghị ihe ọ pụtara, ajọ onye ahụ na-abịa pụnara ya ihe a ghara n’obi ya; nke a bụ nke a ghara n’akụkụ ụzọ.
20  Ma nke ahụ a ghara n’ebe nkume dị bụ onye na-anụ okwu ahụ ma na-eji ọṅụ anakwere ya ozugbo.
21  Ma o nweghị mgbọrọgwụ n’ime onwe ya, kama ọ na-anọru nwa oge, mgbe ahụhụ ma ọ bụ mkpagbu bilitere n’ihi okwu ahụ, ya asụọ ngọngọ ozugbo.
22  Ma nke ahụ a ghara n’etiti ogwu bụ onye na-anụ okwu ahụ, ma nchegbu nke usoro ihe a na ike dị aghụghọ nke akụnụba na-akpagbu okwu ahụ, o wee ghọọ onye na-adịghị amị mkpụrụ.
23  Ma nke ahụ a ghara n’ala dị mma bụ onye na-anụ okwu ahụ ma na-aghọta ihe ọ pụtara, bụ́ onye na-amị mkpụrụ ma na-emepụta ihe, nke a okpukpu otu narị, nke ahụ iri isii, nke ọzọ iri atọ.”
24  O meere ha ihe atụ ọzọ, sị: “Alaeze eluigwe dị ka nwoke ghara ezi mkpụrụ n’ubi ya.
25  Mgbe ndị mmadụ nọ na-ehi ụra, onye iro ya bịara kụọ ata n’etiti ọka wit ahụ, ma pụọ.
26  Mgbe akwụkwọ ya pulitere wee mịa mkpụrụ, ata ndị ahụ pulitekwara.
27  Ya mere, ndị ohu nke onyeisi ezinụlọ ahụ bịara sị ya, ‘Nna anyị ukwu, ọ́ bụghị ezi mkpụrụ ka ị ghara n’ubi gị? Oleezi otú o si nwee ata?’
28  O wee sị ha, ‘Ọ bụ onye iro nke bụ́ mmadụ mere ihe a.’ Ha wee sị ya, ‘Ị̀ chọrọ ka anyị gaa fopụsịa ha?
29  O wee sị, ‘Ee e; ka ọ ghara ịbụ na mgbe unu na-efopụ ata ahụ, unu efopụkọta ha na ọka wit ahụ.
30  Hapụnụ ha abụọ ka ha tokọọ ruo n’oge owuwe ihe ubi; n’oge owuwe ihe ubi, m ga-agwa ndị na-ewe ihe ubi, sị, Burunụ ụzọ chịkọta ata ahụ ma kee ha n’ùkwù n’ùkwù ka e suo ha ọkụ, e mesia, unu agaa chịkọta ọka wit ahụ chịba n’ụlọ nkwakọba ihe m.’”
31  O meere ha ihe atụ ọzọ, sị: “Alaeze eluigwe dị ka mkpụrụ osisi mọstad, nke mmadụ weere kụọ n’ubi ya;
32  nke bụ́, n’eziokwu, mkpụrụ osisi kasị nta, ma mgbe o toro, ọ na-abụ mkpụrụ akụ́kụ́ kasị ibu ma ghọọ osisi, nke mere na anụ ufe nke eluigwe na-abịa wee nweta ebe obibi n’alaka ya.”
33  O meere ha ihe atụ ọzọ, sị: “Alaeze eluigwe dị ka ihe iko achịcha, nke nwaanyị weere tinye n’ime ntụ ọka nke juru arịa atọ buru ibu, ruo mgbe ntụ ọka ahụ dum koro eko.”
34  Ihe ndị a niile ka Jizọs ji ihe atụ dị iche iche gwa ìgwè mmadụ ahụ. N’ezie, ọ dịghị agwa ha okwu ma ọ bụrụ na o jighị ihe atụ;
35  ka e wee mezuo ihe e kwuru site n’ọnụ onye amụma, bụ́ onye sịrị: “M ga-emeghe ọnụ m jiri ihe atụ kwuo okwu. M ga-ekwusa ihe ndị zoro ezo kemgbe a tọrọ ntọala ụwa.”
36  Mgbe ọ gwasịrị ìgwè mmadụ ahụ ka ha laa, ọ banyere n’ụlọ. Ndị na-eso ụzọ ya bịakwutere ya wee sị: “Kọwaara anyị ihe atụ nke ata ahụ dị n’ubi.”
37  Ọ zara, sị: “Onye ghara ezi mkpụrụ ahụ bụ Nwa nke mmadụ;
38  ubi ahụ bụ ụwa; ma ezi mkpụrụ ahụ bụ ụmụ nke alaeze; ma ata ahụ bụ ụmụ ajọ onye ahụ,
39  onye iro nke kụrụ ha bụ Ekwensu. Owuwe ihe ubi ahụ bụ ọgwụgwụ nke usoro ihe a, ndị ahụ na-ewe ihe ubi bụ ndị mmụọ ozi.
40  Ya mere, dị nnọọ ka a na-achịkọta ata ma suo ha ọkụ, otú ahụ ka ọ ga-adị n’ọgwụgwụ nke usoro ihe a.
41  Nwa nke mmadụ ga-eziga ndị mmụọ ozi ya, ha ga-achịpụta ihe niile na-eme ka a sụọ ngọngọ n’alaeze ya nakwa ụmụ mmadụ ndị na-emebi iwu,
42  ha ga-atụbakwa ha n’oké ọkụ. N’ebe ahụ ka ha ga-akwa ákwá ma taa ikikere ezé.
43  N’oge ahụ, ndị ezi omume ga-enwu gbaa dị ka anyanwụ n’alaeze nke Nna ha. Onye nwere ntị, ya gee ntị.
44  “Alaeze eluigwe dị ka akụ̀ dị oké ọnụ ahịa nke e zoro n’ala, nke otu nwoke hụrụ wee zoo ya; n’ihi ọṅụ o nwere, ọ gara ree ihe ndị o nwere wee zụọ ala ahụ.
45  “Ọzọ, alaeze eluigwe dị ka onye ahịa nke na-achọ nkume pel ọma.
46  Mgbe ọ hụrụ otu nkume pel dị nnọọ oké ọnụ ahịa, ọ lara ma ree ihe niile o nwere ozugbo wee zụọ ya.
47  “Ọzọ, alaeze eluigwe dị ka ụgbụ a wụnyere n’oké osimiri nke na-ekpokọta ụdị azụ̀ niile.
48  Mgbe o juru, ha dọgotara ya n’ikpere osimiri, ha wee nọdụ ala, chịkọta ndị dị mma wụnye n’arịa dị iche iche, ma ha tụfuru ndị na-adịghị mma.
49  Otú ahụ ka ọ ga-adị n’ọgwụgwụ nke usoro ihe a: ndị mmụọ ozi ga-aga kewapụ ndị ajọ omume n’etiti ndị ezi omume,
50  ha ga-atụbakwa ha n’oké ọkụ. N’ebe ahụ ka ha ga-akwa ákwá ma taa ikikere ezé.
51  “Ùnu ghọtara ihe ihe ndị a niile pụtara?” Ha wee sị ya: “Ee.”
52  Ya mere, ọ sịrị ha: “Ọ bụrụ otú ahụ, onye ọ bụla bụ́ onye na-ezi ihe n’ihu ọha, mgbe e ziri ya ihe banyere alaeze eluigwe, yiri nwoke bụ́ onyeisi ezinụlọ, onye na-esi n’ụlọ akụ̀ ya ewepụta ihe ndị dị ọhụrụ na ndị mere ochie.”
53  Mgbe Jizọs mesịrị ihe atụ ndị a, o si ebe ahụ gafee n’obodo ọzọ.
54  Mgbe ọ banyere n’obodo a mụrụ ya, ọ malitere izi ha ihe n’ụlọ nzukọ ha, nke mere na o juru ha anya, ha wee sị: “Olee ebe nwoke a si nweta amamihe a na ọrụ ndị a dị ike?
55  Onye a ọ́ bụghị nwa ọkwá nkà ahụ? Ọ́ bụghị nne ya ka a na-akpọ Meri, ọ̀ bụkwa na ụmụnne ya ndị ikom abụghị Jems na Josef na Saịmọn na Judas?
56  Ọ̀ bụ na anyị na ụmụnne ya ndị inyom niile anọghị? Oleezi ebe nwoke a si nweta ihe ndị a niile?”
57  Ya mere, ha malitere ịsụ ngọngọ n’ihi ya. Ma Jizọs sịrị ha: “A na-enye onye amụma nsọpụrụ ma e wezụga n’obodo a mụrụ ya nakwa n’ụlọ ya.”
58  Ọ rụghịkwa ọtụtụ ọrụ dị ike n’ebe ahụ n’ihi enweghị okwukwe ha.
Matiu 14
1  N’oge ahụ, Herọd, bụ́ onye na-achị ógbè ahụ, nụrụ akụkọ banyere Jizọs
2  wee gwa ndị na-ejere ya ozi, sị: “Onye a bụ Jọn Onye Na-eme Baptizim. E si ná ndị nwụrụ anwụ kpọlite ya, ọ bụ ya mere o ji na-arụ ọrụ ndị a dị ike.”
3  N’ihi na Herọd jidere Jọn, kee ya agbụ, tụba ya n’ụlọ mkpọrọ n’ihi Herodias nwunye Filip nwanne ya.
4  N’ihi na Jọn nọ na-asị ya: “Iwu akwadoghị ka ị lụrụ ya.”
5  Otú ọ dị, ọ bụ ezie na ọ chọrọ igbu ya, ọ tụrụ ìgwè mmadụ ahụ egwu, n’ihi na ha weere ya dị ka onye amụma.
6  Ma mgbe a na-eme ememme ụbọchị ọmụmụ Herọd, ada Herodias gbara egwú n’ihu ndị ọbịa, wee mee Herọd obi ụtọ nke ukwuu
7  nke na ọ ṅụrụ iyi wee kwe nkwa inye ya ihe ọ bụla ọ rịọrọ.
8  Ya mere, ọ gbasoro ntụziaka nne ya wee sị: “Bunye m isi Jọn Onye Na-eme Baptizim n’efere dị mbadamba.”
9  Ọ bụ ezie na o wutere eze, o nyere iwu ka e buru ya nye ya, n’ihi iyi ọ ṅụrụ nakwa n’ihi ndị ha na ya nọ na-eri ihe;
10  o wee zipụ ozi ma mee ka e gbupụ Jọn isi n’ụlọ mkpọrọ.
11  E wee bute isi ya n’efere dị mbadamba bunye nwa agbọghọ ahụ, o wee butere ya nne ya.
12  N’ikpeazụ, ndị na-eso ụzọ ya bịara buru ozu ya gaa lie ma bịa kọọrọ Jizọs.
13  Mgbe Jizọs nụrụ ihe a, o ji ụgbọ mmiri si n’ebe ahụ pụọ gaa n’ebe ndị mmadụ na-adịghị anọkarị, ka o wee nọọrọ onwe ya; ma mgbe ìgwè mmadụ ahụ nụrụ banyere ya, ha siri n’obodo dị iche iche jiri ụkwụ sochie ya.
14  Mgbe ọ pụtara, ọ hụrụ oké ìgwè mmadụ; o wee nwee ọmịiko n’ebe ha nọ, o wee gwọọ ndị ha na-arịa ọrịa.
15  Ma mgbe o ruru n’uhuruchi, ndị na-eso ụzọ ya bịakwutere ya wee sị: “Ebe a bụ ebe ndị mmadụ na-adịghị anọkarị, chi ejimiekwala; sị ìgwè mmadụ a lawa, ka ha gaa n’obodo nta dị iche iche zụrụ ihe ha ga-eri.”
16  Otú ọ dị, Jizọs sịrị ha: “Ọ dịghị mkpa ka ha laa; Nyenụ ha ihe ka ha rie.”
17  Ha sịrị ya: “Ọ dịghị ihe anyị nwere n’ebe a, ma e wezụga ogbe achịcha ise na azụ̀ abụọ.”
18  Ọ sịrị: “Wetaranụ m ha ebe a.”
19  O wee nye ìgwè mmadụ ahụ iwu ka ha nọdụ ala n’ahịhịa, o wee were ogbe achịcha ise na azụ̀ abụọ ahụ. O leliri anya n’eluigwe wee gọzie ha. Mgbe ọ nyawasịrị achịcha ndị ahụ, o kesaara ha ndị na-eso ụzọ ya, ndị na-eso ụzọ ya wee kesaara ha ìgwè mmadụ ahụ.
20  Ha niile wee rie, rijuo afọ, ha wee tụtụkọta ihe ha rifọrọ, o juru nkata iri na abụọ.
21  Ma ndị riri ya dị ihe dị ka puku ndị ikom ise, ma e wezụga ndị inyom na ụmụntakịrị.
22  N’egbughị oge, o mere ka ndị na-eso ụzọ ya banye n’ụgbọ mmiri wee buru ya ụzọ gaa n’ofe osimiri, ma ya onwe ya sịrị ìgwè mmadụ ahụ lawa.
23  E mesịa, mgbe ọ sịrị ìgwè mmadụ ahụ lawa, ọ rịgooro n’elu ugwu naanị ya ikpe ekpere. Ọ bụ ezie na chi ejiwo, ọ nọ n’ebe ahụ naanị ya.
24  Ka ọ dị ugbu a, ụgbọ mmiri ahụ esiwo n’elu ala gaa ọtụtụ narị yad, ebili mmiri mekwara ka o sie ike ịkwọ ya, n’ihi na ifufe na-efegide ha.
25  Ma n’oge nche nke anọ nke abalị, o jeere ije n’elu oké osimiri ahụ na-abịakwute ha.
26  Mgbe ndị na-eso ụzọ ya hụrụ ya ka ọ na-eje ije n’elu oké osimiri ahụ, obi lọrọ ha mmiri, ha wee na-asị: “Ọ bụ onyinyo ụgha!” Ha wee tie mkpu n’ihi egwu ha na-atụ.
27  Ma ozugbo, Jizọs gwara ha, sị: “Nweenụ obi ike, ọ bụ m; unu atụla egwu.”
28  Pita zara ya, sị: “Onyenwe anyị, ọ bụrụ na ọ bụ gị, gwa m ka m bịakwute gị n’elu mmiri.”
29  O wee sị: “Bịa!” Ya mere, mgbe Pita si n’ụgbọ ahụ pụta, o jere ije n’elu mmiri ahụ, gawa n’ebe Jizọs nọ.
30  Ma mgbe ọ hụrụ oké ifufe ahụ, egwu tụrụ ya. Mgbe ọ malitere imikpu, o tiri mkpu, sị: “Onyenwe anyị, zọpụta m!”
31  Jizọs matịrị aka ozugbo, jide ya wee sị ya: “Gị onye okwukwe nta, gịnị mere i ji nwewe obi abụọ?”
32  Mgbe ha banyere n’ụgbọ ahụ, oké ifufe ahụ kwụsịrị.
33  Ya mere, ndị nọ n’ụgbọ ahụ kpọọrọ ya isiala, sị: “Ị bụ Ọkpara Chineke n’ezie.”
34  Ha wee gafeta ma bịa n’elu ala na Genesaret.
35  Mgbe ndị ebe ahụ matara onye ọ bụ, ha zigara ozi gburugburu ógbè ahụ dum, ndị mmadụ wee kpọtara ya ndị niile na-arịa ọrịa.
36  Ha wee na-arịọsi ya arịrịọ ike ka ha bitụ naanị ọnụ ọnụ uwe elu ya aka; e mekwara ka ahụ́ dịchaa ndị niile bitụrụ ya aka mma.
Matiu 15
1  Mgbe ahụ, ndị Farisii na ndị odeakwụkwọ si Jeruselem bịakwute Jizọs, na-asị:
2  “Gịnị mere ndị na-eso ụzọ gị ji emebi ọdịnala ndị oge gboo? Dị ka ihe atụ, ha anaghị akwọ aka mgbe ha chọrọ iri nri.”
3  Ọ zara ha, sị: “Gịnị mere unu onwe unu ji emebi iwu Chineke n’ihi ọdịnala unu?
4  Dị ka ihe atụ, Chineke sịrị, ‘Sọpụrụ nna gị na nne gị’; ọ sịkwara, ‘Ka e gbuo onye kwujọrọ nna ya ma ọ bụ nne ya.’
5  Ma unu sịrị, ‘Onye ọ bụla nke na-agwa nna ya ma ọ bụ nne ya, sị: “Ihe ọ bụla m nwere nke i nwere ike isi na ya rite uru bụ onyinye a raara nye Chineke,”
6  ọ gaghị asọpụrụ nna ya ma ọlị.’ Ya mere, unu emewo ka okwu Chineke ghara ịdị irè n’ihi ọdịnala unu.
7  Unu ndị ihu abụọ, Aịzaya buru amụma n’ụzọ kwesịrị ekwesị banyere unu, mgbe ọ sịrị,
8  ‘Ndị a ji egbugbere ọnụ ha na-asọpụrụ m, ma obi ha dị nnọọ anya n’ebe m nọ.
9  Ọ bụ n’efu ka ha na-efe m ofufe, n’ihi na ozizi ha na-ezi bụ ihe mmadụ nyere n’iwu.’”
10  O wee kpọọ ìgwè mmadụ ahụ ka ha bịa nso, o wee sị ha: “Geenụ ntị ma ghọta ihe ọ pụtara:
11  Ọ bụghị ihe na-abanye n’ọnụ mmadụ na-emerụ ya; kama ọ bụ ihe na-esi n’ọnụ mmadụ apụta na-emerụ ya.”
12  Mgbe ahụ, ndị na-eso ụzọ ya bịara sị ya: “Ị̀ maara na ndị Farisii sụrụ ngọngọ mgbe ha nụrụ ihe i kwuru?”
13  Ọ zara ha, sị: “A ga-efopụ ihe ọkụkụ ọ bụla nke Nna m nke eluigwe na-akụghị.
14  Hapụnụ ha. Ha bụ ndị ndú kpuru ìsì. Ọ bụrụkwa na onye ìsì eduo onye ìsì, ha abụọ ga-adaba n’olulu.”
15  Pita zara ya, sị: “Mee ka ihe atụ ahụ doo anyị anya.”
16  O wee sị: “Unu onwe unu kwa, ùnu ka nọ n’enweghị nghọta?
17  Ọ̀ bụ na unu amaghị na ihe ọ bụla nke na-abanye n’ọnụ na-agafere wee banye n’eriri afọ, e wee nyụpụ ya n’olulu nsị?
18  Otú ọ dị, ihe ndị na-esi n’ọnụ apụta na-esi n’obi, ọ bụ ihe ndị ahụ na-emerụ mmadụ.
19  Dị ka ihe atụ, n’obi ka echiche ọjọọ, igbu ọchụ, ịkwa iko nke di ma ọ bụ nwunye, ịkwa iko, izu ohi, ịgba akaebe ụgha, nkwulu, si apụta.
20  Ọ bụ ihe ndị a na-emerụ mmadụ; ma iji aka a na-akwọghị akwọ rie nri adịghị emerụ mmadụ.”
21  Mgbe Jizọs si n’ebe ahụ pụọ, ọ banyere ná mpaghara ndị dị na Taya na Saịdọn.
22  Ma, lee! otu nwaanyị Finishia nke si n’ógbè ndị ahụ bịakwutere ya wee tisie mkpu ike, sị: “Meere m ebere, Onyenwe anyị, Nwa Devid. Mmụọ ọjọọ ji nwa m nwaanyị aka ọjọọ.”
23  Ma ọ zaghị nwaanyị ahụ ihe ọ bụla. Ya mere, ndị na-eso ụzọ ya bịara wee malite ịrịọ ya, sị: “Sị ya lawa; n’ihi na ọ na-ebe ákwá na-esogharị anyị.”
24  O wee zaa, sị: “E ziteghị m ijekwuru ndị ọ bụla ma ọ́ bụghị atụrụ furu efu nke ụlọ Izrel.”
25  Mgbe nwaanyị ahụ bịara, ọ malitere ịkpọrọ ya isiala, sị: “Onyenwe anyị, nyere m aka!”
26  Ọ zara, sị: “O zighị ezi iwere nri ụmụaka tụpụrụ ụmụ nkịta.”
27  O wee sị: “Ee, Onyenwe anyị; ma n’ezie, ụmụ nkịta na-eri irighiri ihe na-esi na tebụl nna ha ukwu na-adapụsị.”
28  Mgbe ahụ, Jizọs zara ya, sị: “Nwaanyị, i nwere okwukwe dị ukwuu; ya meere gị dị ka i si chọọ.” E wee gwọọ nwa ya nwaanyị malite n’oge awa ahụ gaa n’ihu.
29  Mgbe Jizọs si n’ebe ahụ gafere n’obodo ọzọ, ebe ọzọ ọ bịara bụ n’akụkụ oké osimiri Galili. Mgbe ọ rịgooro n’elu ugwu, ọ nọdụrụ ala n’ebe ahụ.
30  Oké ìgwè mmadụ wee kpọrọ ndị dara ngwọrọ, ndị nwere nkwarụ, ndị ìsì, ndị ogbi, na ọtụtụ ndị na-arịa ihe ndị ọzọ, bịakwute ya. Ọ fọrọ nke nta ka ọ bụrụ na ha na-atọgbọ ha n’ụkwụ ya, o wee gwọọ ha;
31  nke mere na o juru ìgwè mmadụ ahụ anya ka ha hụrụ ndị ogbi ka ha na-ekwu okwu na ndị ngwọrọ ka ha na-eje ije na ndị ìsì ka ha na-ahụ ụzọ, ha wee nye Chineke nke Izrel otuto.
32  Ma Jizọs kpọrọ ndị na-eso ụzọ ya ka ha bịakwute ya, wee sị: “Enwere m ọmịiko n’ebe ìgwè mmadụ a nọ, n’ihi na ka ọ dị ugbu a, o ruworị ụbọchị atọ mụ na ha nọ, ha enweghịkwa ihe ha ga-eri; achọghịkwa m ịsị ha lawa n’agụụ. Ha nwere ike ịda mbà n’okporo ụzọ.”
33  Otú ọ dị, ndị na-eso ụzọ ya sịrị ya: “N’ebe a ndị mmadụ na-adịghị anọkarị, ebee ka anyị ga-enweta achịcha ga-ezu inyeju ìgwè mmadụ há otú a afọ?”
34  Jizọs wee sị ha: “Ogbe achịcha ole ka unu nwere?” Ha wee sị: “Asaa, na obere azụ̀ ole na ole.”
35  Ya mere, mgbe o nyesịrị ìgwè mmadụ ahụ ntụziaka ka ha nọdụ n’ala,
36  o buuru ogbe achịcha asaa ahụ na azụ̀ ndị ahụ. Mgbe o kelesịrị Chineke, ọ nyawara ha wee malite ikesara ha ndị na-eso ụzọ ya, ndị na-eso ụzọ ya wee kesaara ha ìgwè mmadụ ahụ.
37  Ha niile wee rie, rijuo afọ. Ha wee tụtụkọta ihe ha rifọrọ, o juru nkata asaa.
38  Ma ndị riri ya dị puku ndị ikom anọ, ma e wezụga ndị inyom na ụmụntakịrị.
39  N’ikpeazụ, mgbe ọ sịrị ìgwè mmadụ ahụ lawa, ọ banyere n’ụgbọ mmiri wee bata n’ógbè Magadan.
Matiu 16
1  Ndị Farisii na ndị Sadusii wee bịakwute ya, iji nwaa ya ọnwụnwa, ha rịọkwara ya ka o gosi ha ihe ịrịba ama si n’eluigwe.
2  O wee sị ha: “[Mgbe o ruru uhuruchi, unu na-asịkarị, ‘Ihu ígwé ga-adị mma, n’ihi na elu na-acha ọbara ọbara’;
3  n’ụtụtụ, unu na-asịkwa, ‘Taa, mmiri ga-eruju n’ígwé, oyi ga-adịkwa, n’ihi na elu na-acha ọbara ọbara, ma gbaa ọchịchịrị.’ Unu maara otú e si akọwa ihu ígwé, ma unu apụghị ịkọwa ihe ịrịba ama nke oge ndị a.]
4  Ọgbọ ọjọọ nke na-akwa iko na-achọ ihe ịrịba ama, ma a gaghị enye ya ihe ịrịba ama ọ bụla ma e wezụga ihe ịrịba ama Jona.” O wee hapụ ha pụọ.
5  Ma ndị na-eso ụzọ ya gafere n’ofe nke ọzọ ma chefuo iwere achịcha.
6  Jizọs wee sị ha: “Ghewenụ anya unu oghe, lezienụ anya maka ihe iko achịcha nke ndị Farisii na ndị Sadusii.”
7  Ya mere, ha malitere ikwurịta n’etiti onwe ha, sị: “Ọ dịghị achịcha anyị wetara.”
8  Ebe Jizọs maara ihe ha na-ekwu, ọ sịrị: “Gịnị mere unu ji na-ekwurịta ihe a n’etiti onwe unu, n’ihi na unu ejighị achịcha, unu ndị okwukwe nta?
9  Ọ̀ bụ na unu aghọtabeghị isi ihe m na-ekwu, ka ọ̀ bụ na unu echetaghị ogbe achịcha ise ahụ e nyere puku mmadụ ise ahụ nakwa nkata ole unu tụtụjuru?
10  Ka ọ̀ bụ na unu echetaghị ogbe achịcha asaa ahụ e nyere puku mmadụ anọ ahụ nakwa nkata ole unu tụtụjuru?
11  Olee otú unu si ghara ịghọta na ọ bụghị achịcha ka m gwara unu banyere ya? Kama lezienụ anya maka ihe iko achịcha nke ndị Farisii na ndị Sadusii.”
12  Mgbe ahụ, ha ghọtara na o kwuru ka ha lezie anya, ọ bụghị maka ihe iko achịcha nkịtị, kama maka ozizi ndị Farisii na ndị Sadusii.
13  Ma mgbe Jizọs banyere n’akụkụ ụfọdụ nke Sesaria Filipaị, ọ malitere ịjụ ndị na-eso ụzọ ya, sị: “Ònye ka ndị mmadụ na-asị na Nwa nke mmadụ bụ?”
14  Ha wee sị: “Ụfọdụ na-asị na ị bụ Jọn Onye Na-eme Baptizim, ndị ọzọ na-asị na ị bụ Ịlaịja, ndị ọzọkwa na-asị na ị bụ Jeremaya ma ọ bụ otu n’ime ndị amụma.”
15  O wee sị ha: “Ma, unu onwe unu, ònye ka unu na-asị na m bụ?”
16  Saịmọn Pita zara, sị: “Ị bụ Kraịst, Ọkpara nke Chineke dị ndụ.”
17  Jizọs wee zaa ya, sị: “Obi ụtọ na-adịrị gị, Saịmọn nwa Jona, n’ihi na ọ bụghị anụ ahụ́ na ọbara kpugheere gị ya, kama ọ bụ Nna m nke nọ n’eluigwe.
18  Ana m asịkwa gị, Ị bụ Pita, ọ bụkwa n’oké nkume a ka m ga-ewukwasị ọgbakọ m, ọnụ ụzọ ámá nke Hedis agaghịkwa aka ya ike.
19  M ga-enye gị mkpịsị ugodi nke alaeze eluigwe, ihe ọ bụla ị ga-eke agbụ n’ụwa bụ ihe e kere agbụ n’eluigwe, ihe ọ bụla ị ga-atọpụ n’ụwa bụkwa ihe a tọpụrụ n’eluigwe.”
20  Mgbe ahụ, o nyesiri ndị na-eso ụzọ ya iwu ike ka ha ghara ịgwa onye ọ bụla na ya bụ Kraịst.
21  Malite n’oge ahụ gaa n’ihu, Jizọs Kraịst bidoro igosi ndị na-eso ụzọ ya na ya ga-aga Jeruselem wee taa ọtụtụ ahụhụ n’aka ndị okenye na ndị isi nchụàjà na ndị odeakwụkwọ, a ga-egbukwa ya. N’ụbọchị nke atọ, a ga-akpọlite ya.
22  Pita wee kpọpụ ya n’akụkụ wee bido ịbara ya mba, sị: “Meere onwe gị ebere, Onyenwe anyị; ihe a agaghị eme gị ma ọlị.”
23  Ma ọ gbanyeere Pita azụ, sị ya: “Gaa m n’azụ, Setan! Ị bụụrụ m ihe ịsụ ngọngọ, n’ihi na ihe ndị ị na-eche abụghị echiche Chineke, kama nke mmadụ.”
24  Mgbe ahụ, Jizọs gwara ndị na-eso ụzọ ya, sị: “Ọ bụrụ na onye ọ bụla chọrọ iso m n’azụ, ya jụ onwe ya ma bulie osisi ịta ahụhụ ya, na-eso m mgbe niile.
25  N’ihi na onye ọ bụla nke chọrọ ịzọpụta mkpụrụ obi ya ga-atụfu ya; ma onye ọ bụla nke tụfuru mkpụrụ obi ya n’ihi m ga-achọta ya.
26  N’ihi na olee uru ọ ga-abara mmadụ ma ọ bụrụ na o rite ụwa dum n’uru ma tụfuo mkpụrụ obi ya? ka ọ̀ bụ gịnị ka mmadụ ga-eji gbanwere mkpụrụ obi ya?
27  N’ihi na a kawo ya aka na Nwa nke mmadụ ga-abịa n’ebube nke Nna ya, ya na ndị mmụọ ozi ya, mgbe ahụkwa, ọ ga-akwụ onye ọ bụla ụgwọ dị ka omume ya si dị.
28  N’ezie, ana m asị unu na e nwere ụfọdụ n’ime ndị guzo n’ebe a bụ́ ndị na-agaghị edetụ ọnwụ ire ma ọlị ruo mgbe ha bu ụzọ hụ Nwa nke mmadụ ka ọ na-abịa n’alaeze ya.”
Matiu 17
1  Mgbe ụbọchị isii gasịrị, Jizọs kpọọrọ naanị Pita na Jems na Jọn nwanne ya ma kpọgote ha n’ugwu dị oké elu.
2  O wee nwoghaa n’ihu ha, ihu ya na-achakwa ka anyanwụ, uwe elu ya na-enwu gbaa dị ka ìhè.
3  Ma, lee! Mozis na Ịlaịja pụtara n’ihu ha, ha na ya na-akparịta ụka.
4  Pita wee sị Jizọs: “Onyenwe anyị, ọ dị mma na anyị nọ n’ebe a. Ọ bụrụ na ị chọọ, m ga-ama ụlọikwuu atọ n’ebe a, otu maka gị, otu maka Mozis, otu maka Ịlaịja.”
5  Mgbe ọ ka kpụ okwu n’ọnụ, lee! ígwé ojii na-enwu gbaa kpuchiri ha, lee! otu olu si n’ígwé ojii ahụ, sị: “Onye a bụ Ọkpara m, onye m hụrụ n’anya, onye ihe ya masịrị m; geenụ ya ntị.”
6  Mgbe ha nụrụ ihe a, ndị na-eso ụzọ ya gburu ikpere n’ala, kpudo ihu n’ala, oké egwu wee tụọ ha.
7  Jizọs wee bịa, bitụ ha aka wee sị: “Bilienụ ọtọ, unu atụkwala egwu.”
8  Mgbe ha leliri anya, ọ dịghị onye ha hụrụ ma e wezụga naanị Jizọs.
9  Mgbe ha si n’ugwu ahụ na-arịdata, Jizọs nyere ha iwu, sị: “Unu akọrọla onye ọ bụla ọhụụ a ruo mgbe e si ná ndị nwụrụ anwụ kpọlite Nwa nke mmadụ.”
10  Otú ọ dị, ndị na-eso ụzọ ya jụrụ ya, sị: “Gịnịzi mere ndị odeakwụkwọ ji ekwu na Ịlaịja ga-ebu ụzọ bịa?”
11  Ọ zara, sị: “N’ezie, Ịlaịja na-abịa, ọ ga-emekwa ka ihe niile dị otú ha dị na mbụ.
12  Otú ọ dị, ana m asị unu na Ịlaịja abịaworị ma ha amataghị ya, kama ha mere ya ihe masịrị ha. Otú a kwa ka a kara aka na Nwa nke mmadụ ga-ata ahụhụ n’aka ha.”
13  Mgbe ahụ, ndị na-eso ụzọ ya ghọtara na ọ gwara ha banyere Jọn Onye Na-eme Baptizim.
14  Mgbe ha bịara n’ebe ìgwè mmadụ ahụ nọ, otu nwoke bịakwutere ya, gbuoro ya ikpere n’ala, sị:
15  “Onyenwe anyị, meere nwa m nwoke ebere, n’ihi na ọ bụ onye akwụkwụ, ọnọdụ ya dịkwa njọ, n’ihi na ọ na-adaba n’ọkụ mgbe mgbe, na-adabakwa n’ime mmiri mgbe mgbe;
16  m wee kpọtara ya ndị na-eso ụzọ gị, ma ha enweghị ike ịgwọ ya.”
17  Jizọs zara, sị: “Unu ọgbọ na-enweghị okwukwe, nke gbagọkwara agbagọ, ruo ole mgbe ka mụ na unu ga-anọ? Ruo ole mgbe ka m ga na-edi ihe unu na-eme? Kpọtara m ya ebe a.”
18  Jizọs wee baara mmụọ ọjọọ ahụ mba, o wee si n’ime ya pụta; e wee gwọọ nwa okoro ahụ malite n’oge awa ahụ.
19  Ndị na-eso ụzọ Jizọs wee bịakwute ya naanị ha wee sị: “Gịnị mere na anyị achụpụlighị ya?”
20  O wee sị ha: “Ọ bụ n’ihi okwukwe nta unu. N’ihi na n’ezie, ana m asị unu, ọ bụrụ na unu enwee okwukwe há ka mkpụrụ osisi mọstad, unu ga-asị ugwu a, ‘Si n’ebe a gafee n’ebe nke ọzọ,’ ọ ga-agafe, ọ dịghịkwa ihe na-agaghị ekwe unu omume.”
21  ——
22  Ọ bụ mgbe ha zukọtara na Galili ka Jizọs sịrị ha: “A kawo ya aka na a ga-arara Nwa nke mmadụ nye n’aka ndị mmadụ,
23  ha ga-egbu ya, a ga-akpọlitekwa ya n’ụbọchị nke atọ.” N’ihi ya, ha nwere mwute dị nnọọ ukwuu.
24  Mgbe ha bịarutere Kapaniọm, ndị ikom na-anakọta ụtụ mkpụrụ ego drakma abụọ bịakwutere Pita wee sị: “Ọ̀ bụ na onye ozizi unu adịghị atụ ụtụ mkpụrụ ego drakma abụọ ahụ?”
25  O wee sị: “Ee.” Otú ọ dị, mgbe ọ banyere n’ime ụlọ, Jizọs bu ụzọ sị ya: “Saịmọn, gịnị ka i chere? Ọ̀ bụ n’aka ole ndị ka ndị eze nke ụwa na-anata ụtụ ahịa ma ọ bụ ụtụ isi? Ọ̀ bụ n’aka ụmụ ha ka ọ̀ bụ n’aka ndị bịara abịa?”
26  Mgbe ọ sịrị: “Ọ bụ n’aka ndị bịara abịa,” Jizọs sịrị ya: “Ya mere, n’ezie, ụmụ ha anaghị atụ ụtụ.
27  Ma ka anyị wee ghara ime ka ha sụọ ngọngọ, gaa n’oké osimiri, tụnye nko azụ̀, werekwa azụ̀ mbụ i gbutere. Mgbe i meghere ọnụ ya, ị ga-ahụ otu mkpụrụ ego steta. Were ya nye ha maka mụ na gị.”
Matiu 18
1  N’oge awa ahụ, ndị na-eso ụzọ Jizọs bịakwutere ya wee sị: “Ònye n’ezie bụ onye kasị ukwuu n’alaeze eluigwe?”
2  O wee kpọrọ otu nwatakịrị, mee ka o guzoro n’etiti ha,
3  o wee sị: “N’ezie, ana m asị unu, Ọ bụrụ na unu echigharịghị wee dịrị ka ụmụntakịrị, unu agaghị aba n’alaeze eluigwe ma ọlị.
4  Ya mere, onye ọ bụla nke ga-eweda onwe ya ala dị ka nwatakịrị a bụ onye kasị ukwuu n’alaeze eluigwe;
5  onye ọ bụla nke na-anabata nwatakịrị dị otú a n’aha m na-anabatakwa m.
6  Ma onye ọ bụla nke na-eme ka otu n’ime ndị a dị nta bụ́ ndị nwere okwukwe n’ebe m nọ sụọ ngọngọ, ọ baara ya uru karị ka e jiri nkume igwe nri nke ịnyịnya ibu na-akwagharị konye ya n’olu ma tụba ya n’ogbu oké osimiri.
7  “Ahụhụ ga-adịrị ụwa n’ihi ihe ịsụ ngọngọ! N’ezie, ihe ịsụ ngọngọ aghaghị ịbịa, ma ahụhụ ga-adịrị onye ahụ nke ihe ịsụ ngọngọ si n’aka ya bịa!
8  Ya mere, ọ bụrụ na aka gị ma ọ bụ ụkwụ gị na-eme ka ị sụọ ngọngọ, gbupụ ya tụfuo; ọ kaara gị mma ibu nkwarụ ma ọ bụ ịda ngwọrọ nweta ndụ kama inwe aka abụọ ma ọ bụ ụkwụ abụọ e wee tụba gị n’ọkụ ebighị ebi.
9  Ọ bụrụkwa na anya gị na-eme ka ị sụọ ngọngọ, ghụpụ ya ma tụfuo ya; ọ kaara gị mma ibu otu anya nweta ndụ kama inwe anya abụọ e wee tụba gị n’ime Gehena bụ́ ebe ọkụ na-ere.
10  Hụnụ na unu eledaghị otu n’ime ndị a dị nta anya; n’ihi na ana m asị unu na ndị mmụọ ozi ha ndị nọ n’eluigwe na-ahụ ihu Nna m nke bi n’eluigwe mgbe niile.
11  ——
12  “Gịnị ka unu chere? Ọ bụrụ na otu nwoke nwere otu narị atụrụ ma otu n’ime ha akpafuo, ọ́ gaghị ahapụ iri itoolu na itoolu ahụ n’elu ugwu wee gaa chọwa nke ahụ kpafuru akpafu?
13  Ọ bụrụ na ọ chọta ya, n’ezie, ana m asị unu, ọ ga-aṅụrị ọṅụ n’ihi ya karịa otú ọ na-aṅụrị n’ihi iri itoolu na itoolu ahụ na-akpafughị akpafu.
14  N’otu aka ahụ, ọ dịghị Nna m nke bi n’eluigwe mma ka otu n’ime ndị a dị nta laa n’iyi.
15  “Ọ bụrụkwa na nwanna gị emehie, gaa mee ka ọ mara ebe o mejọrọ n’ebe naanị gị na ya nọ. Ọ bụrụ na o gee gị ntị, i ritewo nwanna gị n’uru.
16  Ma ọ bụrụ na o geghị ntị, kpọrọ otu onye ma ọ bụ mmadụ abụọ ọzọ, ka e wee site n’ọnụ ndị akaebe abụọ ma ọ bụ atọ mara na okwu ọ bụla bụ eziokwu.
17  Ọ bụrụ na o geghị ha ntị, gwa ọgbakọ. Ọ bụrụ na o geghị ọbụna ọgbakọ ntị, ka ọ dịrị gị ka onye mba ọzọ na onye ọnaụtụ.
18  “N’ezie, ana m asị unu, Ihe ọ bụla unu ga-eke agbụ n’ụwa bụ ihe e kere agbụ n’eluigwe, ihe ọ bụla unu ga-atọpụkwa n’ụwa bụ ihe a tọpụrụ n’eluigwe.
19  N’ezie, ana m asị unu ọzọ, Ọ bụrụ na mmadụ abụọ n’ime unu ekwekọrịta n’ihe ọ bụla dị mkpa nke ha chọrọ ịrịọ, Nna m nke bi n’eluigwe ga-emere ha ya.
20  N’ihi na n’ebe mmadụ abụọ ma ọ bụ atọ zukọtara n’aha m, anọ m n’ebe ahụ n’etiti ha.”
21  Pita wee bịa, sị ya: “Onyenwe anyị, ugboro ole ka nwanna m ga-emehie m, mụ agbaghara ya? Ọ̀ bụ ruo ugboro asaa?”
22  Jizọs sịrị ya: “Ana m asị gị, ọ bụghị, Ruo ugboro asaa, kama, Ruo ugboro iri asaa na asaa.
23  “Ọ bụ ya mere alaeze eluigwe ji dị ka otu nwoke, bụ́ eze, nke chọrọ ka ya na ndị ohu ya mee mpịazi.
24  Mgbe ha na ya malitere ime mpịazi, a kpọbatara otu nwoke nke ji ya ụgwọ puku mkpụrụ ego talent iri, ya bụ, nde dinarịọs iri isii.
25  Ma ebe ọ bụ na o nweghị otú ọ ga-esi akwụ ya, nna ya ukwu nyere iwu ka e ree ya na nwunye ya na ụmụ ya na ihe niile o nwere ka e wee kwụọ ụgwọ ahụ.
26  Ya mere, ohu ahụ dara n’ala wee malite ịkpọrọ ya isiala, sị, ‘Nweere m ndidi, m ga-akwụ gị ụgwọ niile m ji gị.’
27  Nna ukwu nke ohu ahụ wee nwee ọmịiko, o wee hapụ ya ma kagbuo ụgwọ o ji.
28  Ma ohu ahụ pụrụ wee hụ otu n’ime ndị ohu ibe ya ji ya ụgwọ otu narị mkpụrụ ego dinarịọs; ọ nwụchiri ya wee malite ịtọgide ya n’akpịrị, sị, ‘Kwụọ m ihe niile i ji m n’ụgwọ.’
29  Ya mere, ohu ibe ya dara n’ala wee malite ịrịọsi ya arịrịọ ike, sị, ‘Nweere m ndidi, m ga-akwụ gị ya.’
30  Ma o kweghị, kama ọ pụrụ wee mee ka a tụba ya n’ụlọ mkpọrọ ruo mgbe ọ ga-akwụ ihe o ji n’ụgwọ.
31  Ya mere, mgbe ndị ohu ibe ya hụrụ ihe merenụ, o wutere ha nke ukwuu, ha wee gaa kọọrọ nna ha ukwu ihe niile merenụ.
32  Nna ya ukwu wee kpọọ ya, sị ya, ‘Ajọ ohu, m kagbuuru gị ụgwọ niile i ji, mgbe ị rịọsiri m arịrịọ ike.
33  Ọ̀ bụ na gị onwe gị ekwesịghị imere ohu ibe gị ebere, dị ka m mekwaara gị ebere?’
34  Nna ya ukwu wee wee iwe, nyefee ya n’aka ndị na-elekọta ụlọ mkpọrọ, ruo mgbe ọ ga-akwụ ihe niile o ji n’ụgwọ.
35  Otú ahụ ka Nna m nke eluigwe ga-emesokwa unu ma ọ bụrụ na onye ọ bụla n’ime unu adịghị agbaghara nwanna ya site n’obi ya.”
Matiu 19
1  Mgbe Jizọs kwuchara ihe ndị a, o si na Galili pụọ wee bịa n’ókèala Judia n’ofe Jọdan.
2  Oké ìgwè mmadụ sokwa ya, o wee gwọọ ha n’ebe ahụ.
3  Ndị Farisii wee bịakwute ya, buru n’uche ka ha nwaa ya ọnwụnwa, sị: “Iwu ọ̀ kwadoro ka nwoke gbaa nwunye ya alụkwaghịm n’ihi ụdị ihe ọ bụla?”
4  Ọ zara, sị: “Ọ̀ bụ na unu agụghị na onye kere ha site ná mmalite mere ha nwoke na nwaanyị
5  wee sị, ‘N’ihi ya, nwoke ga-ahapụ nna ya na nne ya wee rapara n’ahụ́ nwunye ya, ha abụọ ga-abụ otu anụ ahụ́’?
6  Nke mere na ha abụkwaghị anụ ahụ́ abụọ, kama ha bụ otu. Ya mere, ihe Chineke kekọtara, mmadụ ọ bụla atọsala ya.”
7  Ha sịrị ya: “Gịnịzi mere Mozis ji nye iwu ka e nye nwaanyị akwụkwọ nchụpụ, gbaakwa ya alụkwaghịm?”
8  O wee sị ha: “Mozis kwetara ka unu na-agba nwunye unu alụkwaghịm n’ihi na obi kpọrọ unu nkụ, ma ọ bụghị otú ahụ ka ọ dị site ná mmalite.
9  Ana m asị unu na onye ọ bụla nke gbara nwunye ya alụkwaghịm, ma e wezụga n’ihi ịkwa iko, wee lụọ nwunye ọzọ, na-akwa iko.”
10  Ndị na-eso ụzọ ya wee sị ya: “Ọ bụrụ otú a ka ọ dị n’etiti nwoke na nwunye ya, ọ bụghị ihe amamihe dị na ya ịlụ nwunye.”
11  Ọ sịrị ha: “Ọ bụghị mmadụ niile ga-emeli ihe ahụ e kwuru, kama ọ bụ naanị ndị nwere onyinye ya.
12  N’ihi na e nwere ndị ọnaozi ndị a mụrụ otú ahụ site n’afọ nne ha, e nwekwara ndị ọnaozi ndị mmadụ mere ndị ọnaozi, nweekwa ndị ọnaozi ndị mere onwe ha ndị ọnaozi n’ihi alaeze eluigwe. Onye ọ bụla nke ga-emeli ya, ya mee ya.”
13  Mgbe ahụ, a kpọtaara ya ụmụntakịrị ka o bikwasị ha aka ma kpee ekpere; ma ndị na-eso ụzọ ya baara ha mba.
14  Otú ọ dị, Jizọs sịrị: “Hapụnụ ụmụntakịrị ahụ, kwụsịkwanụ igbochi ha ịbịakwute m, n’ihi na alaeze eluigwe bụ nke ndị dị otú a.”
15  O wee bikwasị ha aka n’isi ma si ebe ahụ pụọ.
16  Ma, lee! otu onye bịakwutere ya wee sị: “Onye Ozizi, olee ihe ọma m na-aghaghị ime ka m wee nweta ndụ ebighị ebi?”
17  O wee sị ya: “Gịnị mere i ji ajụ m banyere ihe bụ́ ezi ihe? E nwere otu onye bụ́ ezi onye. Ma ọ bụrụ na ị chọrọ inweta ndụ, na-edebe ihe ndị e nyere n’iwu.”
18  Ọ sịrị ya: “Olee ndị ọ bụ?” Jizọs wee sị ya: “Egbula ọchụ, Akwala iko, Ezula ohi, Agbala akaebe ụgha,
19  Sọpụrụ nna gị na nne gị, na, Hụ onye agbata obi gị n’anya dị ka onwe gị.”
20  Nwa okorobịa ahụ wee sị ya: “M na-edebe ihe a niile; gịnị ọzọ fọdụụrụ m ime?”
21  Jizọs sịrị ya: “Ọ bụrụ na ị chọrọ ka i zuo okè, gaa ree ihe i nwere nye ndị ogbenye, ị ga-enwekwa akụ̀ n’eluigwe, bịakwa bụrụ onye na-eso ụzọ m.”
22  Mgbe nwa okorobịa ahụ nụrụ okwu a, ọ lawara ná mwute, n’ihi na o nwere ọtụtụ ihe.
23  Ma Jizọs gwara ndị na-eso ụzọ ya, sị: “N’ezie, ana m asị unu na ọ ga-abụ ihe siri ike onye bara ọgaranya ịba n’alaeze eluigwe.
24  Ana m asị unu ọzọ, Ọ dịịrị kamel mfe isi n’anya agịga gafere karịa ọgaranya ịba n’alaeze Chineke.”
25  Mgbe ndị na-eso ụzọ ya nụrụ ihe ahụ, o juru ha anya nke ukwuu, ha wee sị: “Ònyezi ka a pụrụ ịzọpụta?”
26  Jizọs lere ha anya n’ihu, sị ha: “Ihe a agaghị ekwe omume n’ebe ụmụ mmadụ nọ, ma n’ebe Chineke nọ, ihe niile kwere omume.”
27  Pita wee sị ya: “Lee! Anyị ahapụwo ihe niile, soro gị; gịnịkwanụ ka anyị ga-enweta?”
28  Jizọs sịrị ha: “N’ezie, ana m asị unu, Mgbe a ga-eme ka ihe dị ọhụrụ, mgbe Nwa nke mmadụ ga-anọdụ ala n’ocheeze ya dị ebube, unu onwe unu ndị sowooro m ga-anọdụkwa ala n’ocheeze iri na abụọ, na-ekpe ebo iri na abụọ nke Izrel ikpe.
29  Onye ọ bụla nke hapụworo ụlọ ma ọ bụ ụmụnne ndị ikom ma ọ bụ ụmụnne ndị inyom ma ọ bụ nna ma ọ bụ nne ma ọ bụ ụmụ ma ọ bụ ala n’ihi aha m ga-enweta ihe karịrị ya okpukpu okpukpu, ọ ga-eketakwa ndụ ebighị ebi.
30  “Ma ọtụtụ ndị bụ́ ndị mbụ ga-abụ ndị ikpeazụ, ndị ikpeazụ ga-abụkwa ndị mbụ.
Matiu 20
1  “N’ihi na alaeze eluigwe dị ka otu onye nke bụ́ onyeisi ezinụlọ, onye pụrụ n’isi ụtụtụ ịga goo ndị ga-arụrụ ya ọrụ n’ubi vaịn ya.
2  Mgbe ya na ndị ọrụ ahụ kwekọrịtara na ọ ga-akwụ ha otu mkpụrụ ego dinarịọs maka otu ụbọchị, o zigara ha n’ubi vaịn ya.
3  Mgbe ọ pụkwara n’ihe dị ka n’awa nke atọ, ọ hụrụ ndị ọzọ ka ha guzo n’ọma ahịa n’enweghị ọrụ;
4  o wee sị ha, ‘Unu onwe unu, gaanụ n’ubi vaịn m, ihe ọ bụla kwesịrị ekwesị ka m ga-enye unu.’
5  Ha wee gawa. Ọ pụrụ ọzọ n’ihe dị ka n’awa nke isii nakwa n’awa nke itoolu wee mee otu ihe ahụ.
6  N’ikpeazụ, ọ pụrụ n’ihe dị ka n’awa nke iri na otu wee hụ ka ndị ọzọ guzo, o wee sị ha, ‘Gịnị mere unu ji guzo n’ebe a ụbọchị dum n’enweghị ọrụ?’
7  Ha sịrị ya, ‘N’ihi na ọ dịghị onye goro anyị ọrụ.’ O wee sị ha, ‘Unu onwe unu, gaanụ n’ubi vaịn m.’
8  “Mgbe o ruru uhuruchi, onye nwe ubi vaịn ahụ gwara onye na-elekọtara ya ọrụ, sị, ‘Kpọọ ndị ọrụ ahụ, kwụọ ha ụgwọ ọrụ ha, malite n’onye ikpeazụ ruo n’onye mbụ.’
9  Mgbe ndị awa nke iri na otu bịara, onye ọ bụla n’ime ha natara otu mkpụrụ ego dinarịọs.
10  Ya mere, mgbe ndị mbụ bịara, ha chere na ha ga-anata nke ka ukwuu; ma ha natakwara ụgwọ ọrụ nke bụ́ otu mkpụrụ ego dinarịọs.
11  Mgbe ha natara ya, ha malitere ịtamu ntamu megide onyeisi ezinụlọ ahụ
12  wee sị, ‘Ndị ikpeazụ a rụrụ ọrụ otu awa; n’agbanyeghị nke ahụ, i mere ka anyị na ha hara nhata, anyị ndị nọ na-adọgbu onwe anyị n’ọrụ kemgbe ụtụtụ n’anwụ!’
13  Ma ọ zara otu onye n’ime ha, sị, ‘Enyi, ọ dịghị ihe ọjọọ m mere gị. I kwere na m ga-akwụ gị otu mkpụrụ ego dinarịọs, ka ọ̀ bụ na i kweghị?
14  Nara ihe bụ́ nke gị lawa. Achọrọ m inye onye ikpeazụ a otu ihe ahụ m nyere gị.
15  Iwu ọ́ kwadoghị ka m jiri ihe ndị bụ́ nke m mee ihe m chọrọ? Ka ị̀ na-emere m anyaụfụ maka na m bụ ezi mmadụ?’
16  Otú a, ndị ikpeazụ ga-abụ ndị mbụ, ndị mbụ ga-abụkwa ndị ikpeazụ.”
17  Mgbe Jizọs chọrọ ịgbago Jeruselem, ọ kpọpụrụ mmadụ iri na abụọ ahụ na-eso ụzọ ya iche, wee gwa ha n’okporo ụzọ, sị:
18  “Lee! Anyị na-agbago Jeruselem, a ga-enyefe Nwa nke mmadụ n’aka ndị isi nchụàjà na ndị odeakwụkwọ, ha ga-amakwa ya ikpe ọnwụ,
19  ha ga-enyefekwa ya n’aka ndị mba ọzọ ka ha were ya mee ihe ọchị, pịakwa ya ihe ma kpọgide ya n’osisi, n’ụbọchị nke atọ, a ga-akpọlite ya.”
20  Nne ụmụ Zebedi wee bịakwute ya, ya na ụmụ ya ndị ikom, kpọọrọ ya isiala ma rịọ ya ka o meere ya ihe.
21  Ọ sịrị ya: “Gịnị ka ị chọrọ?” Nwaanyị ahụ wee sị ya: “Kwuo ka ụmụ m ndị ikom abụọ a nọdụ ala, otu onye n’aka nri gị, otu onye n’aka ekpe gị, n’alaeze gị.”
22  Jizọs wee zaa, sị: “Unu amaghị ihe unu na-arịọ. Ùnu pụrụ ịṅụ iko nke m na-aga ịṅụ?” Ha sịrị ya: “Anyị pụrụ ịṅụ ya.”
23  O wee sị ha: “Unu ga-aṅụ iko m, ma ọ bụghị m na-eme ka a nọdụ n’aka nri m na n’aka ekpe m, kama ọ dịịrị ndị Nna m kwadebeere ya.”
24  Mgbe mmadụ iri ndị nke ọzọ nụrụ ihe a, ha wesoro ụmụnne abụọ ahụ iwe.
25  Ma mgbe Jizọs kpọrọ ha ka ha bịakwute ya, ọ sịrị: “Unu maara na ndị na-achị ndị mba ọzọ na-eme ha ka ọ̀ bụ ha nwe ha, ndị ukwu ha na-achịkwa ha n’aka ike.
26  O kwesịghị ịdị otú ahụ n’etiti unu; kama onye ọ bụla nke na-achọ ịbụ onye ukwu n’etiti unu aghaghị ịbụ onye na-ejere unu ozi,
27  onye ọ bụla nke na-achọkwa ịbụ onye mbụ n’etiti unu aghaghị ịbụ ohu unu.
28  Dị nnọọ ka Nwa nke mmadụ bịara, ọ bụghị ka e jeere ya ozi, kama ka o jee ozi, ka o nyekwa mkpụrụ obi ya ka ọ bụrụ ihe mgbapụta n’ọnọdụ ọtụtụ mmadụ.”
29  Mgbe ha si Jeriko na-apụ, oké ìgwè mmadụ sooro ya.
30  Ma, lee! Mgbe ndị ìsì abụọ ndị nọ ọdụ n’akụkụ okporo ụzọ nụrụ na ọ bụ Jizọs na-agafe, ha tiri mkpu, sị: “Onyenwe anyị, meere anyị ebere, Nwa Devid!”
31  Ma ìgwè mmadụ ahụ gwasiri ha ike ka ha mechie ọnụ; ma ha tisikwuru mkpu ike, sị: “Onyenwe anyị, meere anyị ebere, Nwa Devid!”
32  Jizọs wee kwụsị, kpọọ ha, sị: “Gịnị ka unu chọrọ ka m meere unu?”
33  Ha sịrị ya: “Onyenwe anyị, ka e meghee anya anyị.”
34  N’ihi ọmịiko Jizọs nwere, o bitụrụ ha aka n’anya, ha wee hụwa ụzọ ozugbo wee soro ya.
Matiu 21
1  Mgbe ha ruru Jeruselem nso wee bịarute Betfeji, n’Ugwu Oliv, Jizọs zipụrụ mmadụ abụọ n’ime ndị na-eso ụzọ ya,
2  sị ha: “Gaanụ n’obodo nta ahụ unu na-ahụ, ozugbo ahụ, unu ga-ahụ ịnyịnya ibu e liwere eliwe, na nwa ịnyịnya ibu ya na ya nọ; tọpụnụ ha, kpụtara m ha.
3  Ọ bụrụ na onye ọ bụla agwa unu ihe ọ bụla, sịnụ ya, ‘Ha dị Onyenwe anyị mkpa.’ Mgbe ahụ, ọ ga-ahapụ ha ka unu kpụrụ ha.”
4  Ihe a mere n’ezie ka e wee mezuo ihe e si n’ọnụ onye amụma kwuo, sị:
5  “Sịnụ ada bụ́ Zayọn, ‘Lee! Eze gị na-abịakwute gị, bụ́ onye dị nwayọọ n’obi, ọ nọkwasịrị n’ịnyịnya ibu, ee, nwa ịnyịnya ibu, nwa nke anụ na-ebu ibu.’”
6  Ya mere, ndị na-eso ụzọ ya ahụ gara mee dị nnọọ ka Jizọs nyere ha iwu.
7  Ha wee kpụta ịnyịnya ibu ahụ na nwa ya, ha wee wụkwasị uwe elu ha n’elu ha, o wee nọkwasị ya.
8  Ihe ka ọtụtụ n’ime ìgwè mmadụ ahụ gbasara uwe elu ha n’okporo ụzọ, ebe ndị ọzọ malitere igbute alaka osisi ma na-atụsa ha n’okporo ụzọ.
9  Ma ìgwè mmadụ ahụ, ma ndị na-aga ya n’ihu ma ndị na-eso ya n’azụ, nọ na-eti mkpu, sị: “Biko, zọpụta Nwa Devid! Onye a gọziri agọzi ka onye ahụ nke na-abịa n’aha Jehova bụ! Zọpụta ya, biko, n’ebe kasị elu!”
10  Mgbe ọ banyere na Jeruselem, obodo ahụ dum malitere ịgba aghara, ha ana-asị: “Ònye bụ onye a?”
11  Ìgwè mmadụ ahụ nọ na-akọ, sị, “Onye a bụ Jizọs onye amụma, onye Nazaret nke Galili!”
12  Jizọs wee banye n’ime ụlọ nsọ ma chụpụ ndị niile na-ere ma na-azụ ahịa n’ime ụlọ nsọ ahụ, o kpukwara tebụl nke ndị na-agbanwe ego na oche nke ndị na-ere nduru ihu.
13  O wee sị ha: “E dere, sị, ‘A ga-akpọ ụlọ m ụlọ ekpere,’ ma unu na-eme ya ọgba nke ndị na-apụnara mmadụ ihe.”
14  Ndị ìsì na ndị ngwọrọ bịakwutekwara ya n’ụlọ nsọ ahụ, o wee gwọọ ha.
15  Mgbe ndị isi nchụàjà na ndị odeakwụkwọ hụrụ ihe ịtụnanya ndị o mere nakwa ụmụ okoro ndị na-eti mkpu n’ụlọ nsọ, sị: “Biko, zọpụta Nwa Devid!” iwe were ha,
16  ha wee sị ya: “Ị̀ na-anụ ihe ndị a na-ekwu?” Jizọs sịrị ha: “Ee. Ọ̀ bụ na unu agụtụbeghị ihe e dere, sị, ‘I mewo ka otuto si n’ọnụ ụmụ ọhụrụ na ụmụ na-aṅụ ara pụta’?”
17  Mgbe ọ hapụrụ ha, ọ pụrụ n’obodo ahụ wee gawa Betani, rahụkwa n’ebe ahụ.
18  Mgbe ọ na-alọghachi n’obodo ahụ n’isi ụtụtụ, agụụ gụwara ya.
19  O wee hụ otu osisi fig n’akụkụ okporo ụzọ wee jee na ya, ma ọ dịghị ihe ọ hụrụ n’elu ya ma e wezụga naanị akwụkwọ, o wee sị ya: “Amịla mkpụrụ ọzọ ruo mgbe ebighị ebi.” Osisi fig ahụ wee kpọnwụọ ozugbo.
20  Ma mgbe ndị na-eso ụzọ ya hụrụ ihe a, o juru ha anya, ha wee na-asị: “Olee otú osisi fig a si kpọnwụọ ozugbo?”
21  Jizọs zara ha, sị: “N’ezie, ana m asị unu, A sị nnọọ na unu nwere okwukwe ma ghara inwe obi abụọ, ọ bụghị naanị na unu ga-eme ihe m mere osisi fig a, kama, ọ bụrụ na unu asị ugwu a, ‘Ka e bulie gị tụba gị n’oké osimiri,’ ọ ga-eme.
22  Ihe niile unu na-arịọ n’ekpere ma nwee okwukwe, unu ga-enweta ha.”
23  Mgbe ọ banyere n’ime ụlọ nsọ, ndị isi nchụàjà na ndị okenye ndị Juu bịakwutere ya ka ọ na-ezi ihe wee sị: “Olee ikike i ji eme ihe ndị a? Ònye nyekwara gị ikike a?”
24  Jizọs zara ha, sị: “Mụ onwe m kwa ga-ajụ unu otu ihe. Ọ bụrụ na unu agwa m ya, mụ onwe m ga-agwakwa unu ikike m ji eme ihe ndị a:
25  Baptizim Jọn mere, ebee ka o si? Ò si n’eluigwe ka ò si n’aka mmadụ?” Ma ha malitere ikwu n’etiti onwe ha, sị: “Ọ bụrụ na anyị asị, ‘O si n’eluigwe,’ ọ ga-asị anyị, ‘Gịnịzi mere unu ekwereghị ya?’
26  Ma, ọ bụrụ na anyị asị, ‘O si n’aka mmadụ,’ anyị na-atụ ìgwè mmadụ a egwu, n’ihi na ha niile weere Jọn dị ka onye amụma.”
27  Ha wee zaa Jizọs, sị: “Anyị amaghị.” Ya onwe ya sịrị ha: “M gaghịkwa agwa unu ikike m ji eme ihe ndị a.
28  “Gịnị ka unu chere? Otu nwoke nwere ụmụ abụọ. Mgbe ọ gakwuuru onye nke mbụ, ọ sịrị, ‘Nwa m, gaa rụọ ọrụ taa n’ubi vaịn m.’
29  Onye nke a zara, sị, ‘M ga-aga, nna m,’ ma ọ gaghị.
30  Mgbe ọ bịakwutere onye nke abụọ, gwa ya otu ihe ahụ. Onye nke a sịrị, ‘Agaghị m aga.’ E mesịa, ọ kwara ụta wee gaa.
31  Ònye n’ime ha abụọ mere uche nna ya?” Ha wee sị: “Onye nke abụọ.” Jizọs wee sị ha: “N’ezie, ana m asị unu na ndị ọnaụtụ na ụmụ nwaanyị akwụna bu unu ụzọ na-abanye n’alaeze Chineke.
32  N’ihi na Jọn bịakwutere unu, na-egosi unu ụzọ ezi omume, ma unu ekwereghị ya. Otú ọ dị, ndị ọnaụtụ na ụmụ nwaanyị akwụna kweere ya, ma unu onwe unu, ọ bụ ezie na unu hụrụ nke a, unu akwaghị ụta n’ikpeazụ ka unu wee kwere ya.
33  “Nụrụnụ ihe atụ ọzọ: E nwere otu nwoke, bụ́ onyeisi ezinụlọ, onye kọrọ ubi vaịn, gbaakwa ya ogige ma gwuo ebe nzọchapụta mmanya na ya, wuokwa ụlọ elu, ma nyefee ya n’aka ndị ọrụ ubi, wee gaa mba ọzọ.
34  Mgbe oge mkpụrụ ruru, o zipụrụ ndị ohu ya ka ha gakwuru ndị ọrụ ubi ahụ iweta mkpụrụ ya.
35  Otú ọ dị, ndị ọrụ ubi ahụ jidere ndị ohu ya, ha tikasịkwara otu ahụ́, ha gburu onye nke ọzọ, ha tụrụ onye nke ọzọ nkume.
36  O zipụkwara ndị ohu ọzọ, ndị dị ọtụtụ karịa ndị nke mbụ, ma ha mere ha otu ihe ahụ.
37  N’ikpeazụ, o zigaara ha ọkpara ya, sị, ‘Ha ga-akwanyere ọkpara m ùgwù.’
38  Mgbe ha hụrụ ọkpara ya, ndị ọrụ ubi ahụ kwurịtara n’etiti onwe ha, sị, ‘Onye a bụ onye ga-eketa ubi a; bịanụ ka anyị gbuo ya wee nweta ihe nketa ya!’
39  Ha wee jide ya, kpọpụ ya n’ubi vaịn ahụ ma gbuo ya.
40  Ya mere, mgbe onye nwe ubi vaịn ahụ bịara, gịnị ka ọ ga-eme ndị ọrụ ubi ahụ?”
41  Ha sịrị ya: “Ebe ọ bụ na ha bụ ndị ọjọọ, ọ ga-abịa bibie ha ajọ mbibi, ọ ga-enyefekwa ubi vaịn ahụ n’aka ndị ọzọ bụ́ ndị ọrụ ubi, ndị ga-enye ya mkpụrụ ya mgbe oge ya ruru.”
42  Jizọs wee sị ha: “Ọ̀ bụ na unu agụtụbeghị ihe e dere n’Akwụkwọ Nsọ, sị, ‘Ọ bụ nkume ahụ ndị na-ewu ụlọ jụrụ ghọrọ nkume isi nkuku bụ́ isi. Ihe a si n’aka Jehova, ọ dịkwa ebube n’anya anyị’?
43  Ọ bụ ya mere m ji asị unu, A ga-anapụ unu alaeze Chineke, werekwa ya nye mba nke na-amị mkpụrụ ya.
44  Onye dakwara n’elu nkume a ga-akụri. Onye ọ bụla ọ dakwasịrị, ọ ga-egweri ya.”
45  Mgbe ndị isi nchụàjà na ndị Farisii nụrụ ihe atụ ya, ha matara na ọ na-ekwu banyere ha.
46  Ma, ọ bụ ezie na ha na-achọ ijide ya, ha tụrụ ìgwè mmadụ egwu, n’ihi na ndị a weere ya na ọ bụ onye amụma.
Matiu 22
1  Jizọs ji ihe atụ zaa ha ọzọ, sị:
2  “Alaeze eluigwe dị ka otu nwoke, bụ́ eze, nke meere nwa ya nwoke oriri alụmdi na nwunye.
3  O wee zipụ ndị ohu ya ka ha gaa kpọọ ndị a kpọrọ òkù ịbịa oriri alụmdi na nwunye ahụ, ma ha ekweghị ịbịa.
4  O zipụkwara ndị ohu ya ndị ọzọ, sị, ‘Gwanụ ndị ahụ a kpọrọ òkù, sị: “Lee! Akwadebewo m nri ehihie m, e gbuwo oké ehi na anụ m ndị mara abụba, a kwadebewokwa ihe niile. Bịanụ n’oriri alụmdi na nwunye a.”’
5  Ma ha ejighị ya kpọrọ ihe, ha wee gawa, otu onye n’ubi ya, onye ọzọ n’ahịa ya;
6  ma ndị fọdụrụ jidere ndị ohu ya, mee ha ihe ihere ma gbuo ha.
7  “Ma eze ahụ were iwe wee ziga ụsụụ ndị agha ya ma bibie ndị ahụ na-egbu ọchụ, gbaakwa obodo ha ọkụ.
8  O wee sị ndị ohu ya, ‘N’ezie, a kwadebewo oriri alụmdi na nwunye a, ma ndị a kpọrọ òkù erughị eru.
9  Ya mere, gaanụ n’okporo ụzọ ndị e si apụ n’obodo, kpọọkwanụ onye ọ bụla unu hụrụ ka ọ bịa oriri alụmdi na nwunye a.’
10  Ya mere, ndị ohu ahụ gara n’okporo ụzọ wee kpọkọọ ndị niile ha hụrụ, ma ndị ọjọọ ma ndị ọma; ọnụ ụlọ e ji eme ememme agbamakwụkwọ ahụ wee jupụta ná ndị nọ na-eri ihe na tebụl.
11  “Mgbe eze ahụ batara inyocha ndị ọbịa ahụ, ọ hụrụ otu nwoke nke na-eyighị uwe alụmdi na nwunye.
12  O wee sị ya, ‘Enyi, olee otú i si bata n’ebe a n’eyighị uwe alụmdi na nwunye?’ O nyeghị ya ọnụ okwu.
13  Mgbe ahụ, eze ahụ gwara ndị na-ejere ya ozi, sị, ‘Keenụ ya agbụ ụkwụ na aka ma tụpụ ya n’ọchịchịrị dị n’èzí. N’ebe ahụ ka ọ ga-akwa ákwá ma taa ikikere ezé.’
14  “N’ihi na ndị a kpọrọ òkù dị ọtụtụ, ma ole na ole ka a họọrọ.”
15  Mgbe ahụ, ndị Farisii gara wee gbaa izu ka ha jide ya site n’okwu ọnụ ya.
16  Ha wee zigara ya ndị na-eso ụzọ ha, tinyere ndị òtù Herọd, wee sị ya: “Onye Ozizi, anyị maara na ị na-ekwu eziokwu, ị na-ezikwa ụzọ Chineke n’eziokwu, ị dịghịkwa asọ onye ọ bụla anya, n’ihi na ị dịghị ele otú ndị mmadụ dị n’elu ahụ́ anya.
17  Ya mere, gwa anyị, Gịnị ka i chere? Iwu ọ̀ kwadoro ịkwụ Siza ụtụ isi ka ọ̀ bụ na ọ kwadoghị ya?”
18  Ma ebe Jizọs maara ajọ omume ha, ọ sịrị: “Gịnị mere unu ji na-ele m ule, ndị ihu abụọ?
19  Gosinụ m mkpụrụ ego e ji atụ ụtụ isi.” Ha wee wetara ya otu mkpụrụ ego dinarịọs.
20  O wee sị ha: “Ihe a ọ̀ bụ onyinyo onye na aha onye?”
21  Ha wee sị: “Ọ bụ nke Siza.” Mgbe ahụ, ọ sịrị ha: “Ya mere, kwụọnụ Siza ihe Siza, ma kwụọnụ Chineke ihe Chineke.”
22  Mgbe ha nụrụ ya, ọ tụrụ ha n’anya, ha wee hapụ ya pụọ.
23  N’ụbọchị ahụ, ndị Sadusii, bụ́ ndị na-asị na mbilite n’ọnwụ adịghị, bịakwutere ya wee jụọ ya, sị:
24  “Onye Ozizi, Mozis sịrị, ‘Ọ bụrụ na mmadụ anwụọ n’amụtaghị ụmụ, nwanne ya nwoke aghaghị ịkpọrọ nwunye ya lụwa wee mụtara nwanne ya nwoke nwa.’
25  Ma e nwere ụmụnne asaa n’etiti anyị; nke mbụ lụrụ nwunye ma nwụọ, ebe ọ na-amụtaghị nwa, ọ hapụụrụ nwanne ya nwoke nwunye ya.
26  Otú ahụ ka o mekwara onye nke abụọ, meekwa onye nke atọ, ruo mgbe o mechara mmadụ asaa ahụ niile.
27  N’ikpeazụ, nwaanyị ahụ nwụrụ.
28  Ya mere, ná mbilite n’ọnwụ, ònye n’ime mmadụ asaa ahụ ka ọ ga-abụ nwunye ya? Ebe ọ bụ na ha niile lụrụ ya.”
29  Jizọs wee zaa ha, sị: “Unu ehiewo ụzọ, n’ihi na unu amaghị Akwụkwọ Nsọ, unu amaghịkwa ike nke Chineke;
30  n’ihi na ná mbilite n’ọnwụ, ndị ikom agaghị alụ nwunye, a gaghịkwa eke ndị inyom di, kama ha ga-adị ka ndị mmụọ ozi nọ n’eluigwe.
31  Banyere mbilite n’ọnwụ nke ndị nwụrụ anwụ, ọ̀ bụ na unu agụghị ihe Chineke gwara unu, sị,
32  ‘Abụ m Chineke Ebreham na Chineke Aịzik na Chineke Jekọb’? Ọ bụghị Chineke nke ndị nwụrụ anwụ, kama nke ndị dị ndụ.”
33  Mgbe ìgwè mmadụ ahụ nụrụ ya, otú o si ezi ihe juru ha anya.
34  Mgbe ndị Farisii nụrụ na o mewo ka ọnụ mechie ndị Sadusii, ha bịakọtara ọnụ dị ka otu ìgwè.
35  Iji nwalee ya, otu n’ime ha, bụ́ onye maara Iwu, jụrụ ya, sị:
36  “Onye Ozizi, olee iwu kasị ukwuu n’ime Iwu ahụ?”
37  O wee sị ya: “‘Jiri obi gị dum na mkpụrụ obi gị dum na uche gị dum hụ Jehova bụ́ Chineke gị n’anya.’
38  Ọ bụ ya bụ iwu kasị ukwuu, bụrụkwa nke mbụ.
39  Nke abụọ, nke dị ka ya, bụ, ‘Hụ onye agbata obi gị n’anya dị ka onwe gị.’
40  Ọ bụ n’iwu abụọ a ka Iwu ahụ dum na akwụkwọ Ndị Amụma dabeere.”
41  Mgbe ndị Farisii zukọtara, Jizọs jụrụ ha, sị:
42  “Gịnị ka unu chere banyere Kraịst? Nwa ònye ka ọ bụ?” Ha sịrị ya: “Nwa Devid.”
43  O wee sị ha: “Oleezi otú o si bụrụ na Devid si n’ike mmụọ nsọ kpọọ ya ‘Onyenwe m,’ sị,
44  ‘Jehova gwara Onyenwe m, sị: “Nọdụ ala n’aka nri m ruo mgbe m debere ndị iro gị n’okpuru ụkwụ gị”’?
45  Ya mere, ọ bụrụ na Devid kpọrọ ya ‘Onyenwe m,’ olee otú o si bụrụ nwa ya?”
46  Ọ dịghị onye nwere ike ịza ya okwu ọ bụla, ọ dịghịkwa onye ọ bụla nwara ịjụ ya ajụjụ ọzọ malite n’ụbọchị ahụ gaa n’ihu.
Matiu 23
1  Mgbe ahụ, Jizọs gwara ìgwè mmadụ ahụ na ndị na-eso ụzọ ya, sị:
2  “Ndị odeakwụkwọ na ndị Farisii anọdụwo n’oche Mozis.
3  Ya mere, ihe niile ha na-agwa unu, meenụ ha, debekwanụ ha, kama unu emela ihe ha na-eme, n’ihi na ha na-ekwu ma ha adịghị eme.
4  Ha na-ekekọta ibu dị arọ ma dọkwasị ha n’ubu ndị mmadụ, ma ha onwe ha adịghị achọ iji mkpịsị aka ha rụtụ ha.
5  Ha na-arụ ọrụ niile ha na-arụ ka ndị mmadụ hụ ha; n’ihi na ha na-eme ka mkpọ̀ a na-etinye akụkụ Akwụkwọ Nsọ ụfọdụ ndị ha na-eyi dị ka ihe nchebe bukwuo ibu, na-emekwa ka ọnụ ọnụ uwe ha sakwuo mbara.
6  Ọ na-atọ ha ụtọ ịnọ n’ebe kasị ùgwù ná nri anyasị nakwa n’oche ihu n’ụlọ nzukọ,
7  nakwa ka a na-ekele ha n’ọma ahịa, ka ndị mmadụ na-akpọkwa ha Rabaị.
8  Ma ka a ghara ịkpọ unu onwe unu Rabaị, n’ihi na otu onye bụ onye ozizi unu, ma unu niile bụ ụmụnna.
9  Unu akpọkwala onye ọ bụla nna unu n’elu ụwa, n’ihi na otu onye bụ Nna unu, ya bụ, Onye nke eluigwe.
10  Ka a gharakwa ịkpọ unu ‘ndị ndú,’ n’ihi na Onye Ndú unu bụ otu onye, ya bụ, Kraịst.
11  Ma onye kasị ukwuu n’etiti unu aghaghị ịbụ onye na-ejere unu ozi.
12  Onye ọ bụla nke na-ebuli onwe ya elu, a ga-eweda ya ala, onye ọ bụla nke na-eweda onwe ya ala, a ga-ebuli ya elu.
13  “Ahụhụ ga-adịrị unu, ndị odeakwụkwọ na ndị Farisii, ndị ihu abụọ! n’ihi na unu na-emechi ụzọ alaeze eluigwe n’ihu ndị mmadụ; n’ihi na unu onwe unu adịghị abanye, unu adịghịkwa ekwe ka ndị chọrọ ịbanye banye.
14  ——
15  “Ahụhụ ga-adịrị unu, ndị odeakwụkwọ na ndị Farisii, ndị ihu abụọ! n’ihi na unu na-agafe oké osimiri na ala akọrọ iji tọghata otu onye, mgbe ọ ghọkwara onye a tọghatara, unu na-eme ka o jiri okpukpu abụọ ghọọ onye a ga-atụba na Gehena karịa unu.
16  “Ahụhụ ga-adịrị unu, ndị ndú kpuru ìsì, ndị na-asị, ‘Ọ bụrụ na onye ọ bụla ejiri ụlọ nsọ ṅụọ iyi, ọ dịghị ihe ọ bụ; ma ọ bụrụ na onye ọ bụla ejiri ọlaedo dị n’ụlọ nsọ ṅụọ iyi, iwu ji ya.’
17  Ndị nzuzu na ndị ìsì! N’ezie, olee nke ka ibe ya, ọ̀ bụ ọlaedo ka ọ̀ bụ ụlọ nsọ ahụ nke mere ka ọlaedo ahụ dị nsọ?
18  Unu na-asịkwa, ‘Ọ bụrụ na onye ọ bụla ejiri ebe ịchụàjà ṅụọ iyi, ọ dịghị ihe ọ bụ; ma ọ bụrụ na onye ọ bụla ejiri onyinye dị n’elu ya ṅụọ iyi, iwu ji ya.’
19  Ndị ìsì! N’ezie, olee nke ka ibe ya, ọ̀ bụ onyinye ka ọ̀ bụ ebe ịchụàjà ahụ nke mere ka onyinye ahụ dị nsọ?
20  Ya mere, onye ji ebe ịchụàjà ṅụọ iyi ji ya na ihe niile dị n’elu ya ṅụọ iyi;
21  onye ọ bụla nke ji ụlọ nsọ ṅụọ iyi jikwa onye ahụ nke bi n’ime ya ṅụọ iyi;
22  onye ji eluigwe ṅụọ iyi ji ocheeze Chineke na onye ahụ nke nọ n’elu ya ṅụọ iyi.
23  “Ahụhụ ga-adịrị unu, ndị odeakwụkwọ na ndị Farisii, ndị ihu abụọ! n’ihi na unu na-enye otu ụzọ n’ụzọ iri nke mkpá akwụkwọ mint nakwa mkpá akwụkwọ dil nakwa mkpụrụ kọmin, ma unu na-eleghara ihe ndị ka mkpa n’Iwu ahụ anya, ya bụ, ikpe ziri ezi na ebere na ikwesị ntụkwasị obi. Ihe ndị a ka iwu ji mmadụ ime, ma ọ bụghị ileghara ihe ndị ọzọ anya.
24  Ndị ndú kpuru ìsì, ndị na-azapụ anwụnta ma na-eloda kamel!
25  “Ahụhụ ga-adịrị unu, ndị odeakwụkwọ na ndị Farisii, ndị ihu abụọ! n’ihi na unu na-eme ka azụ iko na efere dị ọcha, ma ime ha jupụtara n’ihe e bukọọrọ n’ike na imefe ihe ókè.
26  Ndị Farisii kpuru ìsì, burunụ ụzọ mee ka ime iko na ime efere dị ọcha, ka azụ ya wee dị ọcha.
27  “Ahụhụ ga-adịrị unu, ndị odeakwụkwọ na ndị Farisii, ndị ihu abụọ! n’ihi na unu yiri ili e tere nzụ, bụ́ nke na-eyi ihe mara mma n’elu ma ime ya ejupụta n’ọkpụkpụ nke ndị nwụrụ anwụ nakwa n’ụdị adịghị ọcha ọ bụla.
28  Otú ahụkwa ka unu onwe unu na-eyi ndị ezi omume n’anya ndị mmadụ, ma ime unu jupụtara n’ihu abụọ na mmebi iwu.
29  “Ahụhụ ga-adịrị unu, ndị odeakwụkwọ na ndị Farisii, ndị ihu abụọ! n’ihi na unu na-ewu ili ndị amụma ma na-achọ ili ncheta nke ndị ezi omume mma,
30  unu na-asịkwa, ‘Ọ bụrụ na anyị nọ n’ụbọchị nna nna anyị hà, anyị agaghị ekere òkè n’ọbara ndị amụma.’
31  Ya mere, unu na-agba àmà megide onwe unu na unu bụ ụmụ nke ndị gburu ndị amụma.
32  Ebe ọ dị otú ahụ, meenụ ka ihe ọ̀tụ̀tụ̀ nke nna nna unu hà ju eju.
33  “Agwọ, ụmụ ajụala, olee otú unu ga-esi gbanahụ ikpe Gehena?
34  N’ihi nke a, lee, m na-ezitere unu ndị amụma na ndị maara ihe na ndị na-ezi ihe n’ihu ọha. Ụfọdụ n’ime ha ka unu ga-egbu, kpọgidekwa ha n’osisi, ụfọdụ n’ime ha ka unu ga-apịakwa ihe n’ụlọ nzukọ unu, kpagbuokwa ha site n’obodo ruo n’obodo;
35  ka ọbara ezi omume dum a wụfuru n’ụwa wee dị n’isi unu, malite n’ọbara onye ezi omume bụ́ Ebel ruo n’ọbara Zekaraya nwa Barakaya, onye unu gburu n’agbata ebe nsọ na ebe ịchụàjà.
36  N’ezie, ana m asị unu, Ihe ndị a niile ga-abịakwasị ọgbọ a.
37  “Jeruselem, Jeruselem, nke na-egbu ndị amụma, nke na-atụkwa ndị e ziteere ya nkume,—lee ọtụtụ ugboro m chọrọ ịchịkọta ụmụ gị, dị ka nnekwu ọkụkọ si achịkọta ụmụ ya n’okpuru nku ya! Ma unu achọghị ya.
38  Lee! A hapụworo unu ụlọ unu.
39  N’ihi na ana m asị unu, unu agaghị ahụ m ma ọlị malite ugbu a ruo mgbe unu ga-asị, ‘Onye a gọziri agọzi ka onye ahụ nke na-abịa n’aha Jehova bụ!”’
Matiu 24
1  Ugbu a, Jizọs si n’ụlọ nsọ ahụ pụwa, ma ndị na-eso ụzọ ya bịakwutere ya ka ha gosi ya ihe niile e wuru n’ụlọ nsọ ahụ.
2  O wee sị ha: “Ùnu na-ahụ ihe ndị a niile? N’ezie, ana m asị unu, A gaghị ahapụ otu nkume n’elu nkume ibe ya ma ọlị n’ebe a n’akwatughị ya.”
3  Mgbe ọ nọ ọdụ n’Ugwu Oliv, ndị na-eso ụzọ ya bịakwutere ya naanị ha, sị ya: “Gwa anyị, Olee mgbe ihe ndị a ga-eme, gịnị ga-abụkwa ihe ịrịba ama nke ọnụnọ gị na nke ọgwụgwụ usoro ihe a?”
4  Jizọs zara ha, sị: “Lezienụ anya ka onye ọ bụla ghara iduhie unu;
5  n’ihi na ọtụtụ ndị ga-abịa n’aha m, sị, ‘Abụ m Kraịst,’ ha ga-eduhiekwa ọtụtụ ndị.
6  Unu ga-anụ mkpọtụ agha na akụkọ agha; hụnụ na unu atụghị ụjọ. N’ihi na ihe ndị a aghaghị ime, ma ọgwụgwụ erubeghị.
7  “N’ihi na mba ga-ebuso mba ọzọ agha, alaeze ga-ebusokwa alaeze ọzọ agha, a ga-enwekwa ụkọ nri na ala ọma jijiji n’ebe dị iche iche.
8  Ihe ndị a niile bụ mmalite ihe ụfụ nke nhụjuanya.
9  “Mgbe ahụ, ndị mmadụ ga-enyefe unu ka a kpagbuo unu, ha ga-egbukwa unu, mba niile ga-akpọkwa unu asị n’ihi aha m.
10  Mgbe ahụ, ọtụtụ ndị ga-asụ ngọngọ, rara ibe ha nye, kpọọkwa ibe ha asị.
11  Ọtụtụ ndị amụma ụgha ga-ebilikwa wee duhie ọtụtụ ndị;
12  n’ihi ịba ụba nke mmebi iwu, ịhụnanya nke ndị ka n’ọnụ ọgụgụ ga-ajụkwa oyi.
13  Ma ọ bụ onye tachiri obi ruo ọgwụgwụ ka a ga-azọpụta.
14  A ga-ekwusakwa ozi ọma nke a nke alaeze n’elu ụwa dum mmadụ bi ka ọ bụrụ àmà nye mba niile; mgbe ahụkwa ka ọgwụgwụ ga-abịa.
15  “Ya mere, mgbe unu hụrụ ihe arụ nke na-akpata ịtọgbọrọ n’efu, nke Daniel onye amụma kwuru banyere ya, ka o guzo n’ebe nsọ, (onye na-agụ, ya jiri nghọta mee ihe,)
16  mgbe ahụ, ka ndị nọ na Judia malite ịgbaga n’ugwu.
17  Ka onye nọ n’elu ụlọ ghara ịrịdata iburu ngwongwo n’ụlọ ya;
18  onye nọ n’ubi, ya alaghachikwala n’ụlọ ka ọ chịrị uwe elu ya.
19  Ahụhụ ga-adịrị ụmụ nwaanyị dị ime na ndị na-enye nwa ara n’ụbọchị ndị ahụ!
20  Na-ekpenụ ekpere ka mgbapụ unu ghara ịbụ n’oge oyi, ma ọ bụ n’ụbọchị izu ike;
21  n’ihi na mgbe ahụ ka a ga-enwe oké mkpagbu nke a na-enwetụbeghị ụdị ya kemgbe ụwa malitere ruo ugbu a, ee e, a gaghị enwekwa ya ọzọ.
22  N’eziokwu, ọ bụrụ na e meghị ka ụbọchị ndị ahụ dị mkpirikpi, a gaghị azọpụta anụ ahụ́ ọ bụla; ma n’ihi ndị a họọrọ, a ga-eme ka ụbọchị ndị ahụ dị mkpirikpi.
23  “Mgbe ahụ, ọ bụrụ na onye ọ bụla asị unu, ‘Lee! Kraịst nọ n’ebe a,’ ma ọ bụ, ‘Ọ nọ n’ebe ahụ!’ unu ekwela.
24  N’ihi na Kraịst ụgha na ndị amụma ụgha ga-ebili, ha ga-emekwa ihe ịrịba ama na ihe ijuanya dị ukwuu ka ha wee duhie ọbụna ndị a họọrọ, ma ọ bụrụ na o kwere omume.
25  Lee! Ebuwo m ụzọ dọọ unu aka ná ntị.
26  Ya mere, ọ bụrụ na ndị mmadụ asị unu, ‘Lee! Ọ nọ n’ala ịkpa,’ unu agala; ‘Lee! Ọ nọ n’ọnụ ụlọ dị n’ime,’ unu ekwela.
27  N’ihi na dị nnọọ ka àmụ̀mà na-esi n’ebe ọwụwa anyanwụ apụta ma gbuo ruo n’ebe ọdịda anyanwụ, otú ahụ ka ọnụnọ nke Nwa nke mmadụ ga-adị.
28  Ebe ọ bụla ozu dị, n’ebe ahụ ka ugo ga-ezukọta.
29  “Ozugbo mkpagbu nke ụbọchị ndị ahụ gasịrị, anyanwụ ga-agba ọchịchịrị, ọnwa agaghịkwa enye ìhè ya, kpakpando ga-esikwa n’eluigwe daa, a ga-emekwa ka ike nke eluigwe maa jijiji.
30  Mgbe ahụ, ihe ịrịba ama nke Nwa nke mmadụ ga-apụta n’eluigwe, mgbe ahụkwa, ebo niile nke ụwa ga-eti aka n’obi, kwaa ákwá arịrị, ha ga-ahụkwa Nwa nke mmadụ ka ọ na-abịa n’ígwé ojii nke eluigwe n’ike na ebube dị ukwuu.
31  Ọ ga-ejikwa ụda oké opi zipụ ndị mmụọ ozi ya, ha ga-esikwa n’akụkụ anọ nke ụwa chịkọta ndị ọ họọrọ, site n’otu nsọtụ eluigwe ruo na nsọtụ ya nke ọzọ.
32  “Dị ka ihe atụ, sinụ n’osisi fig mụta isi ihe a: Ozugbo alaka ọhụrụ ya dịwara nro, o wee na-epupụta akwụkwọ, unu na-amara na oge okpomọkụ dị nso.
33  Otú ahụkwa, mgbe unu na-ahụ ihe ndị a niile, maranụ na ọ nọ nso n’ọnụ ụzọ.
34  N’ezie, ana m asị unu na ọgbọ a agaghị agabiga ma ọlị ruo mgbe ihe ndị a niile mere.
35  Eluigwe na ụwa ga-agabiga, ma okwu m agaghị agabiga ma ọlị.
36  “Ọ dịghị onye maara ụbọchị ahụ na oge awa ahụ, ndị mmụọ ozi nke eluigwe amaghị, Ọkpara ahụ amaghịkwa, kama ọ bụ naanị Nna m maara.
37  N’ihi na dị nnọọ ka ụbọchị Noa dịrị, otú ahụ ka ọnụnọ Nwa nke mmadụ ga-adị.
38  N’ihi na dị ka ha nọ n’ụbọchị ndị ahụ tupu iju mmiri ahụ, na-eri ihe ma na-aṅụ ihe ọṅụṅụ, ndị ikom ana-alụ nwunye, a na-ekekwa ndị inyom di, ruo ụbọchị Noa banyere n’ụgbọ ahụ;
39  ha amaghịkwa ruo mgbe iju mmiri ahụ bịara wee kpochapụ ha niile, otú ahụ ka ọnụnọ Nwa nke mmadụ ga-adị.
40  Mgbe ahụ, ndị ikom abụọ ga-anọ n’ubi: a ga-akpọrọ otu ma hapụ onye nke ọzọ;
41  ndị inyom abụọ ga na-egwe nri na nkume igwe nri: a ga-akpọrọ otu ma hapụ onye nke ọzọ.
42  Ya mere, na-echenụ nche, n’ihi na unu amaghị ụbọchị Onyenwe unu ga-abịa.
43  “Ma maranụ otu ihe, na a sị na onyeisi ezinụlọ maara oge nche nke onye ohi ji abịa, ọ gaara amụrụ anya ma ghara ikwe ka a waba n’ụlọ ya.
44  N’ihi nke a, unu onwe unu, dịrịnụ njikere, n’ihi na ọ bụ n’oge awa unu na-echeghị na ọ ga-abụ ka Nwa nke mmadụ ga-abịa.
45  “Ònye n’ezie bụ ohu ahụ kwesịrị ntụkwasị obi, onye nwekwara uche, nke nna ya ukwu mere onye na-elekọta ezinụlọ ya, ka ọ na-enye ha nri ha n’oge kwesịrị ekwesị?
46  Obi ụtọ na-adịrị ohu ahụ ma ọ bụrụ na nna ya ukwu abịarute wee hụ ya ka ọ na-eme otú ahụ!
47  N’ezie, ana m asị unu, Ọ ga-eme ya onye na-elekọta ihe niile o nwere.
48  “Ma ọ bụrụ na ajọ ohu ahụ ekwuo mgbe ọ bụla n’obi ya, sị, ‘Nna m ukwu na-egbu oge,’
49  wee malite iti ndị ohu ibe ya ihe, sorokwa ndị aṅụrụma a ma ama na-eri ihe ma na-aṅụ ihe ọṅụṅụ,
50  nna ukwu nke ohu ahụ ga-abịa n’ụbọchị ọ na-atụghị anya ya, n’oge awa ọ na-amaghịkwa,
51  ọ ga-enyekwa ya oké ahụhụ ma nye ya òkè ya n’ebe ndị ihu abụọ nọ. N’ebe ahụ ka ọ ga-akwa ákwá ma taa ikikere ezé.
Matiu 25
1  “Mgbe ahụ, alaeze eluigwe ga-adị ka ụmụ agbọghọ iri na-amaghị nwoke ndị buuru oriọna ha gaa izute nwoke na-alụ nwaanyị ọhụrụ.
2  Mmadụ ise n’ime ha dị nzuzu, ma ise nwere uche.
3  N’ihi na ndị nzuzu ahụ buuru oriọna ha, ma ha ejighị mmanụ ọ bụla,
4  ma ndị ahụ nwere uche ji mmanụ ha gbanyere n’ihe ha ji agbanye mmanụ, jirikwa oriọna ha.
5  Mgbe nwoke ahụ na-alụ nwaanyị ọhụrụ na-egbu oge, ha niile hulatara isi wee malite ihi ụra.
6  N’etiti abalị, e tiri mkpu, sị, ‘Nwoke ahụ na-alụ nwaanyị ọhụrụ abịala! Pụtanụ ka unu zute ya.’
7  Mgbe ahụ, ụmụ agbọghọ ahụ niile na-amaghị nwoke biliri wee dozie oriọna ha.
8  Ndị nzuzu ahụ gwara ndị ahụ nwere uche, sị, ‘Nyetụnụ anyị mmanụ unu, n’ihi na oriọna anyị agawala ịnyụ.’
9  Ndị ahụ nwere uche zara, sị, ‘Ma eleghị anya, ọ gaghị ezuru anyị na unu. Kama nke ahụ, gakwurunụ ndị na-ere ya zụrụ nke unu.’
10  Mgbe ha na-aga ịzụta mmanụ, nwoke ahụ na-alụ nwaanyị ọhụrụ bịarutere, ụmụ agbọghọ ahụ na-amaghị nwoke, bụ́ ndị dị njikere, sooro ya banye n’oriri alụmdi na nwunye ahụ; e wee mechie ụzọ.
11  N’ikpeazụ, ndị fọdụrụ n’ime ụmụ agbọghọ ahụ na-amaghị nwoke bịakwara, sị, ‘Nna anyị ukwu, nna anyị ukwu, megheere anyị ụzọ!’
12  O wee zaa, sị, ‘Ana m agwa unu eziokwu, amaghị m unu.’
13  “Ya mere, na-echenụ nche, n’ihi na unu amaghị ụbọchị ma ọ bụ oge awa ọ ga-abụ.
14  “N’ihi na ọ dị nnọọ ka mgbe nwoke nke na-achọ ije mba ọzọ kpọkọtara ndị ohu ya ma nyefee ha ihe ndị o nwere.
15  O nyere otu onye talent ise, nye onye nke ọzọ abụọ, nyekwa onye nke ọzọ otu, onye ọ bụla dị ka ike ya hà, o wee jee mba ọzọ.
16  Ozugbo ahụ, onye natara talent ise gara jiri ya zụọ ahịa ma rite ise ọzọ n’uru.
17  Otú ahụkwa, onye natara abụọ ritere abụọ ọzọ n’uru.
18  Ma onye natara naanị otu gara gwuo ala zoo ego ọlaọcha nke nna ya ukwu.
19  “Mgbe ogologo oge gasịrị, nna ukwu nke ndị ohu ahụ lọtara, ya na ha wee mee mpịazi.
20  Ya mere, onye natara talent ise bịara weta talent ise ọzọ, sị, ‘Nna m ukwu, i nyere m talent ise; lee, eritere m talent ise ọzọ n’uru.’
21  Nna ya ukwu wee sị ya, ‘I mere nke ọma, ezi ohu kwesịrị ntụkwasị obi! I kwesịrị ntụkwasị obi n’ilekọta ihe ole na ole. M ga-eme gị onye na-elekọta ọtụtụ ihe. Soro nna gị ukwu ṅụrịa ọṅụ.’
22  E mesịa, onye natara talent abụọ bịara wee sị, ‘Nna m ukwu, i nyere m talent abụọ; lee, eritere m talent abụọ ọzọ n’uru.’
23  Nna ya ukwu sịrị ya, ‘I mere nke ọma, ezi ohu kwesịrị ntụkwasị obi! I kwesịrị ntụkwasị obi n’ilekọta ihe ole na ole. M ga-eme gị onye na-elekọta ọtụtụ ihe. Soro nna gị ukwu ṅụrịa ọṅụ.’
24  “N’ikpeazụ, onye natara otu talent bịara wee sị, ‘Nna m ukwu, amaara m na ị bụ onye aka ike, nke na-aghọrọ mkpụrụ n’ebe ọ na-akụghị mkpụrụ, onye na-ekpokọtakwa mkpụrụ n’ebe ọ na-afụchaghị mkpụrụ.
25  Ya mere, atụrụ m egwu, m wee gaa zoo talent gị n’ala. Wekwara ihe gị.’
26  Nna ya ukwu zara ya, sị, ‘Ajọ ohu dị umengwụ, ị̀ na-ekwu na ị maara na m na-aghọrọ mkpụrụ n’ebe m na-akụghị mkpụrụ, na-ekpokọtakwa mkpụrụ n’ebe m na-afụchaghị mkpụrụ?
27  Ebe ọ dị otú ahụ, ị gaara etinye ego ọlaọcha m n’aka ndị na-echekwa ego, mgbe m lọtara, m gaara anata ihe m, ya na ọmụrụ nwa ya.
28  “‘Ya mere, napụtanụ ya talent ahụ nye onye ahụ nke nwere talent iri.
29  N’ihi na onye ọ bụla nke nwere, a ga-enyekwu ya, ọ ga-enwekwa ihe n’ụba; ma onye nke na-enweghị, a ga-anapụ ya ọbụna ihe o nwere.
30  Tụpụkwanụ ohu a na-abaghị uru ọ bụla n’ọchịchịrị dị n’èzí. N’ebe ahụ ka ọ ga-akwa ákwá ma taa ikikere ezé.’
31  “Mgbe Nwa nke mmadụ ga-abịa n’ebube ya, ya na ndị mmụọ ozi ya niile, mgbe ahụ ka ọ ga-anọkwasị n’ocheeze ya dị ebube.
32  A ga-emekwa ka mba niile zukọta n’ihu ya, ọ ga-ekewapụkwa ndị mmadụ n’ebe ibe ha nọ, dị nnọọ ka onye ọzụzụ atụrụ si ekewapụ atụrụ n’ebe ewu nọ.
33  Ọ ga-edebe atụrụ n’aka nri ya, ma debe ewu n’aka ekpe ya.
34  “Mgbe ahụ, eze ahụ ga-asị ndị nọ n’aka nri ya, ‘Bịanụ, unu ndị Nna m gọziri agọzi, ketanụ alaeze ahụ a kwadebeere unu malite mgbe a tọrọ ntọala ụwa.
35  N’ihi na agụụ gụrụ m, unu wee nye m ihe ka m rie; akpịrị kpọrọ m nkụ, unu wee nye m ihe ka m ṅụọ. Abụ m onye ọbịa, unu wee nabata m nke ọma;
36  agba m ọtọ, unu wee yiwe m uwe. Adara m ọrịa, unu wee lekọta m. Anọ m n’ụlọ mkpọrọ, unu wee bịakwute m.’
37  Mgbe ahụ, ndị ezi omume ga-aza ya, sị, ‘Onyenwe anyị, olee mgbe anyị hụrụ ka agụụ na-agụ gị wee nye gị nri, ma ọ̀ bụ ka akpịrị na-akpọ gị nkụ, wee nye gị ihe ka ị ṅụọ?
38  Olee mgbe anyị hụrụ gị ka ị bụ onye ọbịa wee nabata gị nke ọma, ma ọ̀ bụ ka ị gba ọtọ, wee yiwe gị uwe?
39  Olee mgbe anyị hụrụ gị ka ị na-arịa ọrịa ma ọ̀ bụ ka ị nọ n’ụlọ mkpọrọ, anyị wee bịakwute gị?’
40  Eze ahụ ga-aza ha, sị, ‘N’ezie, ana m asị unu, Ihe niile unu meere otu n’ime ndị kasị nta n’ime ụmụnna m ndị a, ọ bụ m ka unu meere ya.’
41  “Mgbe ahụ, ọ ga-asị ndị nọ n’aka ekpe ya, ‘Sinụ n’ebe m nọ pụọ, unu ndị a bụrụ ọnụ, banyenụ n’ọkụ ebighị ebi nke a kwadebeere Ekwensu na ndị mmụọ ozi ya.
42  N’ihi na agụụ gụrụ m, ma ọ dịghị ihe unu nyere m ka m rie, akpịrị kpọkwara m nkụ, ma ọ dịghị ihe unu nyere m ka m ṅụọ.
43  Abụ m onye ọbịa, ma unu anabataghị m nke ọma; agba m ọtọ, ma unu eyiweghị m uwe; arịara m ọrịa, nọrọkwa n’ụlọ mkpọrọ, ma unu elekọtaghị m.’
44  Mgbe ahụ, ha ga-aza ya, sị, ‘Onyenwe anyị, olee mgbe anyị hụrụ ka agụụ na-agụ gị ma ọ̀ bụ ka akpịrị na-akpọ gị nkụ ma ọ̀ bụ ka ị bụ onye ọbịa ma ọ̀ bụ ka ị gba ọtọ ma ọ̀ bụ ka ị na-arịa ọrịa ma ọ̀ bụ ka ị nọ n’ụlọ mkpọrọ ma ghara ijere gị ozi?’
45  Mgbe ahụ, ọ ga-aza ha, sị, ‘N’ezie, ana m asị unu, Ebe unu na-emeghịrị ya otu n’ime ndị a kasị nta, unu emeghịrị m ya.’
46  Ndị a ga-anwụ ọnwụ ebighị ebi, ma ndị ezi omume ga-enweta ndụ ebighị ebi.”
Matiu 26
1  Mgbe Jizọs kwusịrị okwu a niile, ọ sịrị ndị na-eso ụzọ ya:
2  “Unu maara na abalị abụọ taa, a ga-eme ememme ngabiga, a ga-enyefekwa Nwa nke mmadụ ka a kpọgide ya n’osisi.”
3  Ndị isi nchụàjà na ndị okenye ndị Juu wee zukọta na mbara èzí nke nnukwu onye nchụàjà, bụ́ onye a na-akpọ Keyafas,
4  ma gbaa izu iji ụzọ akọ jide Jizọs ma gbuo ya.
5  Otú ọ dị, ha nọ na-asị: “Ọ bụghị n’oge ememme a, ka a ghara inwe oké ọgba aghara n’etiti ìgwè mmadụ.”
6  Mgbe Jizọs nọ na Betani, n’ụlọ Saịmọn onye ekpenta,
7  otu nwaanyị ji mkpọ̀ alabasta mmanụ nke na-esi ísì ụtọ bịakwute ya. Mmanụ ahụ dịkwa oké ọnụ. Nwaanyị ahụ wee malite ịwụkwasị ya n’isi ya ka ọ nọ na-eri ihe na tebụl.
8  Mgbe ndị na-eso ụzọ ya hụrụ ihe a, ha were iwe wee sị: “Gịnị mere e ji laa ihe a n’iyi otú a?
9  N’ihi na a gaara ereta ihe a ego buru ibu ma nye ya ndị ogbenye.”
10  Ebe Jizọs maara ihe ha na-ekwu, ọ sịrị ha: “Gịnị mere unu ji na-enye nwaanyị a nsogbu? N’ihi na o meere m ihe ọma.
11  N’ihi na unu na ndị ogbenye nọ mgbe niile, ma mụ na unu anọghị mgbe niile.
12  N’ihi na mgbe nwaanyị a tere m mmanụ a na-esi ísì ụtọ n’ahụ́, o tere m ya iji kwadebe m maka olili.
13  N’ezie, ana m asị unu, N’ebe ọ bụla a na-ekwusa ozi ọma a n’ụwa dum, a ga na-akọ ihe nwaanyị a mere ka ọ bụrụ ihe a ga-eji na-echeta ya.”
14  Otu n’ime mmadụ iri na abụọ ahụ, onye a na-akpọ Judas Iskarịọt, gakwuuru ndị isi nchụàjà
15  wee sị: “Gịnị ka unu ga-enye m ka m rara ya nye n’aka unu?” Ha wee kwekọrịta inye ya mkpụrụ ego ọlaọcha iri atọ.
16  Ya mere, malite mgbe ahụ gaa n’ihu, ọ nọ na-achọ ohere dị mma ọ ga-eji rara ya nye.
17  N’ụbọchị mbụ nke ememme achịcha na-ekoghị eko, ndị na-eso ụzọ Jizọs bịakwutere ya, sị: “Olee ebe ị chọrọ ka anyị kwadebere gị ka ị nọrọ rie nri ememme ngabiga?”
18  O wee sị: “Gaanụ n’ime obodo, n’ụlọ onye dị otú a. Sịnụ ya, Onye Ozizi sịrị, ‘Oge m a kara aka dị nso; mụ na ndị na-eso ụzọ m ga-eme ememme ngabiga n’ụlọ gị.’”
19  Ndị na-eso ụzọ Jizọs mere ihe o nyere ha n’iwu, ha wee kwadebe ihe maka ememme ngabiga ahụ.
20  Mgbe o ruru ná mgbede, ya na mmadụ iri na abụọ ahụ na-eso ụzọ ya nọ na-eri ihe na tebụl.
21  Mgbe ha nọ na-eri ihe, ọ sịrị: “N’ezie, ana m asị unu, Otu onye n’ime unu ga-arara m nye.”
22  Ebe ihe a wutere ha nke ukwuu, ha niile n’otu n’otu malitere ịsị ya: “Onyenwe anyị, ọ bụghị m, ka ọ̀ bụ m?”
23  O wee zaa, sị: “Ọ bụ onye mụ na ya ga-esurukọ achịcha n’otu efere ga-arara m nye.
24  N’ezie, Nwa nke mmadụ na-aga ịnwụ, dị nnọọ ka e dere banyere ya, ma ahụhụ ga-adịrị onye a ga-esi n’aka ya rara Nwa nke mmadụ nye! Ọ gaara akara onye ahụ mma ma a sị na a mụghị ya.”
25  Judas, bụ́ onye na-aga ịrara ya nye, wee zaa, sị: “Ọ bụghị m, ka ọ̀ bụ m, Rabaị?” O wee sị ya: “Ọ bụ gị kwuru ya.”
26  Mgbe ha nọ na-eri ihe, Jizọs weere otu ogbe achịcha. Mgbe ọ gọzichara ya, ọ nyawara ya, nye ya ndị na-eso ụzọ ya, sị: “Naranụ, taa. Nke a pụtara ahụ́ m.”
27  O bukwaara iko. Mgbe o kelesịrị Chineke, o bunyekwara ha ya, sị: “Ṅụọnụ, unu niile;
28  n’ihi na nke a pụtara ‘ọbara m nke ọgbụgba ndụ ahụ,’ nke a ga-awụpụ n’ihi ọtụtụ mmadụ maka mgbaghara mmehie.
29  Ma ana m asị unu, Malite ugbu a gaa n’ihu, agaghị m aṅụ mmanya a si ná mkpụrụ vaịn ma ọlị ruo ụbọchị ahụ mụ na unu ga-aṅụ ya nke ọhụrụ n’alaeze Nna m.”
30  N’ikpeazụ, mgbe ha bụsịrị abụ otuto, ha pụrụ gaa n’Ugwu Oliv.
31  Mgbe ahụ, Jizọs sịrị ha: “Unu niile ga-asụ ngọngọ n’ihi m n’abalị a, n’ihi na e dere, sị, ‘M ga-egbu onye ọzụzụ atụrụ, ìgwè atụrụ ya ga-agbasasịkwa.’
32  Ma mgbe a kpọlitesịrị m, m ga-ebu unu ụzọ gaa Galili.”
33  Ma Pita zara ya, sị: “Ọ bụrụgodị na ndị ọzọ niile asụọ ngọngọ n’ihi gị, m gaghị asụ ngọngọ ma ọlị!”
34  Jizọs wee sị ya: “N’ezie, ana m asị gị, N’abalị a, tupu oké ọkpa akwaa, ị ga-agọnahụ m ugboro atọ.”
35  Pita sịrị ya: “Ọ bụrụgodị na m ga-eso gị nwụọ, agaghị m agọnahụ gị ma ọlị.” Ndị ọzọ niile bụ́ ndị na-eso ụzọ ya kwukwara otu ihe ahụ.
36  Mgbe ahụ, ha na Jizọs bịara n’ebe a na-akpọ Getsemeni, o wee sị ndị na-eso ụzọ ya: “Nọdụnụ ala n’ebe a ka m gaa ebe nke ọzọ wee kpee ekpere.”
37  Ọ kpọọrọ Pita na ụmụ Zebedi abụọ wee malite inwe mwute, na-echegbukwa onwe ya nke ukwuu.
38  O wee sị ha: “Ọ na-ewute mkpụrụ obi m nke ukwuu, ọbụna ruo ọnwụ. Nọrọnụ n’ebe a, sorokwanụ m na-eche nche.”
39  Mgbe ọ gatụrụ n’ihu, o gburu ikpere n’ala, kpudo ihu n’ala, kpee ekpere, sị: “Nna m, ọ bụrụ na o kwere omume, ka iko a gabiga m. Ma, ọ bụghị dị ka m si chọọ, kama dị ka i si chọọ.”
40  O wee bịakwute ndị na-eso ụzọ ya ma hụ ka ha na-ehi ụra, o wee sị Pita: “Ọ̀ bụ na unu enweghị ike iso m chee nche ruo ọbụna otu awa?
41  Na-echenụ nche ma na-ekpe ekpere mgbe niile, ka unu wee ghara ịbanye n’ọnwụnwa. N’ezie, mmụọ dị njikere, ma anụ ahụ́ adịghị ike.”
42  Ọ gara ọzọ kpee ekpere nke ugboro abụọ ya, sị: “Nna m, ọ bụrụ na ọ gaghị ekwe omume ka ọ gabiga ma ọ bụrụ na mụ aṅụghị ya, ka uche gị mee.”
43  O wee bịa ọzọ ma hụ ha ka ha na-ehi ụra, n’ihi na ụra juru ha n’anya.
44  Ya mere, mgbe ọ hapụrụ ha, ọ pụrụ gaa kpee ekpere nke ugboro atọ ya, kwughachikwa otu ihe ahụ.
45  Mgbe ahụ, ọ bịakwutere ndị na-eso ụzọ ya wee sị ha: “N’ụdị oge dị otú a ka unu na-ehi ụra, na-ezu ike! Lee! Oge awa ahụ eruwo nso ka a rara Nwa nke mmadụ nye n’aka ndị mmehie.
46  Bilienụ, ka anyị pụọ. Lee! Onye ga-arara m nye abịawo nso.”
47  Mgbe ọ ka kpụ okwu n’ọnụ, lee! Judas, otu n’ime mmadụ iri na abụọ ahụ, bịara, ya na oké ìgwè mmadụ ndị ji mma agha na okpiri, ndị si n’ebe ndị isi nchụàjà na ndị okenye ndị Juu nọ bịa.
48  Onye ga-arara ya nye nyere ha ihe àmà, sị: “Onye ọ bụla m susuru ọnụ, ọ bụ ya; jidenụ ya.”
49  O wee gakwuru Jizọs kpọmkwem, sị: “Ndeewo, Rabaị!” o wee jiri nwayọọ susuo ya ọnụ.
50  Ma Jizọs sịrị ya: “Enyi, gịnị mere i ji bịa ebe a?” Ha wee kpara Jizọs aka, jide ya.
51  Ma, lee! otu n’ime ndị so Jizọs mịịrị mma agha ya, gbuo ya ohu nnukwu onye nchụàjà wee bepụ ya ntị.
52  Jizọs wee sị ya: “Mịghachi mma agha gị n’ọbọ ya, n’ihi na ndị niile na-eji mma agha ga-ala n’iyi site ná mma agha.
53  Ka ì chere na mụ apụghị ịrịọ Nna m ka o zitere m ugbu a ihe karịrị ụsụụ ndị mmụọ ozi iri na abụọ?
54  Ọ bụrụ otú ahụ, olee otú Akwụkwọ Nsọ ga-esi mezuo, nke kwuru na ihe ga-esi otú a mee?”
55  N’oge awa ahụ, Jizọs sịrị ìgwè mmadụ ahụ: “Ùnu ji mma agha na okpiri bịa ijide m dị ka ùnu bịara ijide onye na-apụnara mmadụ ihe? M na-anọdụ ala kwa ụbọchị n’ụlọ nsọ, na-ezi ihe, ma unu ejideghị m.
56  Ma ihe a dum mere ka ihe ndị amụma dere n’Akwụkwọ Nsọ wee mezuo.” Ndị niile na-eso ụzọ ya wee hapụ ya gbaa ọsọ.
57  Ndị jidere Jizọs duuru ya gakwuru Keyafas, bụ́ nnukwu onye nchụàjà, n’ebe ndị odeakwụkwọ na ndị okenye zukọtara.
58  Ma Pita nọ na-eso ya n’azụ n’ebe dịtụ anya, ruo na mbara èzí nke nnukwu onye nchụàjà ahụ, mgbe ọ banyere n’ime, o so ndị na-eje ozi n’ụlọ nọdụ ala ka o wee hụ ihe ga-emesị mee.
59  N’oge ahụ, ndị isi nchụàjà na Sanhedrin dum na-achọgharị ihe ha ga-eji gbagide Jizọs akaebe ụgha ka ha wee gbuo ya,
60  ma ọ dịghị nke ha chọtara, ọ bụ ezie na ọtụtụ ndị akaebe ụgha pụtara. E mesịa, mmadụ abụọ pụtara
61  wee sị: “Nwoke a sịrị, ‘Enwere m ike ịkwatu ụlọ nsọ Chineke ma wuo ya n’ime ụbọchị atọ.’”
62  Nnukwu onye nchụàjà wee guzo ọtọ, sị ya: “Ó nweghị ihe ị ga-aza? Gịnị ka i nwere ikwu n’akaebe a ndị a na-agbagide gị?”
63  Ma Jizọs gbachiri nkịtị. Ya mere, nnukwu onye nchụàjà ahụ sịrị ya: “Eji m Chineke dị ndụ na-eme ka ị ṅụọ iyi na ị ga-agwa anyị ma ọ̀ bụ gị bụ Kraịst, Ọkpara Chineke!”
64  Jizọs sịrị ya: “Ọ bụ gị kwuru ya. Ma ana m asị unu, Site ugbu a gaa n’ihu, unu ga-ahụ Nwa nke mmadụ ka ọ nọ ọdụ n’aka nri nke ike ma na-abịa n’ígwé ojii nke eluigwe.”
65  Mgbe ahụ, nnukwu onye nchụàjà ahụ dọwara uwe elu ya, sị: “O kwuluwo Chineke! Ọ̀ ka dị anyị mkpa ịchọ ndị akaebe? Lee! Ugbu a, unu anụwo nkwulu ahụ.
66  Gịnị bụ uche unu?” Ha zara, sị: “O kwesịrị ọnwụ.”
67  Mgbe ahụ, ha gbụrụ ya ọnụ mmiri n’ihu ma suo ya ọkpọ. Ndị ọzọ mara ya ụra n’ihu,
68  sị ya: “Buoro anyị amụma, gị bụ́ Kraịst. Ọ̀ bụ onye tiri gị ihe?”
69  Pita nọkwa ọdụ n’èzí, na mbara èzí ahụ; otu nwa agbọghọ na-eje ozi wee bịakwute ya, sị: “Gị onwe gị na Jizọs onye Galili na-anọ!”
70  Ma ọ gọrọ agọ n’ihu ha niile, sị: “Amaghị m ihe ị na-ekwu.”
71  Mgbe ọ gara n’ụlọ ọnụ ụzọ ámá, nwa agbọghọ ọzọ matara na ọ bụ ya wee gwa ndị nọ n’ebe ahụ, sị: “Nwoke a na Jizọs onye Nazaret nọrọ.”
72  Ọ gọkwara agọ, ṅụọ iyi, sị: “Amaghị m nwoke ahụ!”
73  Mgbe obere oge gasịrị, ndị guzo gburugburu bịara sị Pita: “N’ezie, gị onwe gị kwa bụ otu n’ime ha, n’ihi na, n’eziokwu, ire okwu gị na-arapụta gị.”
74  Mgbe ahụ, ọ malitere ịdụ ikwu na ịṅụ iyi, sị: “Amaghị m nwoke ahụ!” Ozugbo ahụ, oké ọkpa kwara.
75  Pita wee cheta ihe Jizọs kwuru, ya bụ: “Tupu oké ọkpa akwaa, ị ga-agọnahụ m ugboro atọ.” O wee pụọ n’èzí, kwaa ákwá nke ukwuu.
Matiu 27
1  Mgbe o ruru n’ụtụtụ, ndị isi nchụàjà na ndị okenye niile nke ndị Juu gbaara Jizọs izu ka ha gbuo ya.
2  Mgbe ha kesịrị ya agbụ, ha kpụụrụ ya pụọ, nyefee ya n’aka Paịlet bụ́ gọvanọ.
3  Mgbe Judas, onye raara ya nye, hụrụ na a mawo Jizọs ikpe ọnwụ, ọ kwara arịrị ma chịghachiri ndị isi nchụàjà na ndị okenye mkpụrụ ego ọlaọcha iri atọ ahụ,
4  sị: “Emehiere m mgbe m raara ọbara ezi omume nye.” Ha wee sị: “Nke ahụ ọ̀ gbasara anyị? Nke ahụ bụ okwu aka gị!”
5  O wee wụsa mkpụrụ ego ọlaọcha ndị ahụ n’ụlọ nsọ ma pụọ, gaa kwụgbuo onwe ya.
6  Ma ndị isi nchụàjà ahụ chịịrị mkpụrụ ego ọlaọcha ahụ wee sị: “Iwu akwadoghị ịwụnye ha n’ebe dị nsọ a na-edebe akụ̀, n’ihi na ọ bụ ego ọbara.”
7  Mgbe ha gbasịrị izu, ha ji ya zụọ ala onye ọkpụite, ebe ha ga na-eli ndị bịara abịa.
8  Ọ bụ ya mere e ji akpọ ala ahụ “Ala Ọbara” ruo taa.
9  Mgbe ahụ, e mezuru ihe e kwuru site n’ọnụ Jeremaya onye amụma, sị: “Ha wee chịrị mkpụrụ ego ọlaọcha iri atọ ahụ, bụ́ ego ole a ga-akwụ n’isi onye ahụ e kwuru ọnụ ahịa ya, bụ́ onye ụfọdụ n’ime ụmụ Izrel kwuru ọnụ ahịa ya,
10  ha wee were ya zụta ala onye ọkpụite, dị ka ihe Jehova nyere m n’iwu si dị.”
11  Ma ugbu a, Jizọs guzo n’ihu gọvanọ; gọvanọ ahụ wee jụọ ya, sị: “Ị̀ bụ eze ndị Juu?” Jizọs zara ya, sị: “Ọ bụ gị kwuru ya.”
12  Ma mgbe ndị isi nchụàjà na ndị okenye na-ebo ya ebubo, ọ zaghị ihe ọ bụla.
13  Paịlet wee sị ya: “Ị́ naghị anụ ọtụtụ ebubo ha na-ebo gị?”
14  Ma ọ zaghị ya ihe ọ bụla, ee e, ọbụna otu mkpụrụ okwu, nke mere na o juru gọvanọ ahụ anya nke ukwuu.
15  Mgbe ọ bụla a na-eme ememme a, ihe gọvanọ ahụ na-emekarị bụ ịhapụrụ ìgwè mmadụ ahụ otu onye mkpọrọ, ya bụ, onye ha chọrọ.
16  N’oge ahụ, ha ji otu nwoke eji, nke bụ́ onye mkpọrọ e ji ihe ọjọọ mara, onye a na-akpọ Barabas.
17  Ya mere, mgbe ha zukọtara, Paịlet sịrị ha: “Olee onye unu chọrọ ka m hapụrụ unu, ọ̀ bụ Barabas ka ọ̀ bụ Jizọs, onye a sịrị na ọ bụ Kraịst?”
18  N’ihi na ọ maara na ọ bụ anyaụfụ mere ha ji nyefee ya n’aka ya.
19  Mgbe ọ nọkwa ọdụ n’oche ikpe, nwunye ya ziteere ya ozi, sị: “Etinyela aka n’okwu onye ezi omume ahụ, n’ihi na ahụsiri m anya nke ukwuu taa ná nrọ n’ihi ya.”
20  Ma ndị isi nchụàjà na ndị okenye kpaliri ìgwè mmadụ ahụ ikwu ka a hapụrụ ha Barabas, ma ka e gbuo Jizọs.
21  Ma gọvanọ ahụ zara ha, sị: “Ònye n’ime ha abụọ ka unu chọrọ ka m hapụrụ unu?” Ha wee sị: “Ọ bụ Barabas.”
22  Paịlet wee sị ha: “Gịnịzi ka m ga-eme Jizọs, onye a sịrị na ọ bụ Kraịst?” Ha niile wee sị: “Ka a kpọgide ya n’osisi!”
23  O wee sị: “N’ihi gịnị, olee ihe ọjọọ o mere?” Ma ha nọ na-etikwu mkpu, sị: “Ka a kpọgide ya n’osisi!”
24  Mgbe Paịlet hụrụ na ọ dịghị ihe ọma si na ya pụta, ma, kama nke ahụ, ụzụ na-arị ibe ya elu, o weere mmiri kwọọ aka n’ihu ìgwè mmadụ ahụ, sị: “Aka m dị ọcha n’ebe ọbara nwoke a dị. Unu onwe unu aghaghị ịhụ maka ya.”
25  Ìgwè mmadụ ahụ niile wee zaa, sị: “Ka ọbara ya dị n’isi anyị, dịkwa n’isi ụmụ anyị.”
26  O wee hapụrụ ha Barabas, ma o mere ka a pịa Jizọs ụtarị wee nyefee ya ka a kpọgide ya n’osisi.
27  Mgbe ahụ, ndị agha gọvanọ kpọọrọ Jizọs banye n’obí gọvanọ ma mee ka ìgwè ndị agha dum zukọọ n’ebe ọ nọ.
28  Mgbe ha yipụrụ ya ákwà, ha yiwere ya uwe mgbokwasị na-acha uhie uhie,
29  ha wee jiri ogwu kpaa okpueze, kpuwe ya n’isi, nyekwa ya okporo ahịhịa amị n’aka nri ya. Ha gburu ikpere n’ala n’ihu ya, jiri ya mee ihe ọchị, sị: “Ndeewo, gị Eze ndị Juu!”
30  Ha wee gbụọ ya ọnụ mmiri, werekwa okporo ahịhịa amị ahụ malite iji ya na-eti ya n’isi.
31  N’ikpeazụ, mgbe ha ji ya mechaa ihe ọchị, ha yipụrụ ya ákwà mgbokwasị ahụ ma yiwe ya uwe elu ya, durukwa ya pụọ ịga kpọgide ya n’osisi.
32  Mgbe ha na-apụ, ha hụrụ otu onye Saịrini nke aha ya bụ Saịmọn. Ha manyere nwoke a ka o buru osisi ịta ahụhụ Jizọs.
33  Mgbe ha bịarutere ebe a na-akpọ Gọlgọta, ya bụ, Ebe Okpokoro Isi,
34  ha nyere Jizọs mmanya a gwara ihe na-elu ilu ka ọ ṅụọ; ma, mgbe o detụrụ ya ire, o kweghị aṅụ ya.
35  Mgbe ha kpọgidere ya n’osisi, ha kere uwe elu ya site n’ife nza,
36  ha wee nọdụ ala, na-eche ya nche n’ebe ahụ.
37  Ha debekwara n’elu isi ya ebubo e boro ya, nke e dere ede, sị: “Onye a bụ Jizọs, Eze ndị Juu.”
38  Mgbe ahụ, a kpọgidere ya na mmadụ abụọ na-apụnara mmadụ ihe n’osisi, otu onye n’aka nri ya, otu onye n’aka ekpe ya.
39  Ya mere, ndị na-agafe agafe malitere ikwujọ ya, na-efufe isi ha,
40  na-asị: “Gị onye ga-akwatu ụlọ nsọ, onye ga-ewukwa ya n’ụbọchị atọ, zọpụta onwe gị! Ọ bụrụ na ị bụ ọkpara Chineke, si n’osisi ịta ahụhụ ahụ rịdata!”
41  Otú ahụkwa ka ndị isi nchụàjà na ndị odeakwụkwọ na ndị okenye malitere iji ya na-eme ihe ọchị, sị:
42  “Ọ zọpụtara ndị ọzọ; ọ pụghị ịzọpụta onwe ya! Ọ bụ Eze Izrel; ya si n’osisi ịta ahụhụ rịdata, anyị ga-ekwerekwa na ya.
43  Ọ tụkwasịrị Chineke obi; Ya napụta ya ugbu a ma ọ bụrụ na ihe ya masịrị Ya, n’ihi na ọ sịrị, ‘Abụ m Ọkpara Chineke.’”
44  Otú ahụkwa ka ọbụna ndị ahụ na-apụnara mmadụ ihe a kpọgidekọrọ ya na ha n’osisi malitere ịkọcha ya.
45  Ọchịchịrị gbara n’ala ahụ dum malite n’oge awa nke isii ruo n’oge awa nke itoolu.
46  N’ihe dị ka n’awa nke itoolu, Jizọs tiri mkpu n’oké olu, sị: “Eli, Eli, lama sabaktani?” ya bụ, “Chineke m, Chineke m, gịnị mere i ji hapụ m?”
47  Mgbe ụfọdụ n’ime ndị guzo n’ebe ahụ nụrụ ihe a, ha malitere ịsị: “Nwoke a na-akpọ Ịlaịja.”
48  Ozugbo ahụ, otu onye n’ime ha gbaara ọsọ were ogbo, mikpuo ya n’ime mmanya gbara ụka, dokwasịkwa ya n’okporo amị wee malite inye ya ka ọ ṅụọ.
49  Ma ndị ọzọ n’ime ha sịrị: “Hapụnụ ya! Ka anyị hụ ma Ịlaịja ọ̀ ga-abịa zọpụta ya.” [Nwoke ọzọ buuru ube maa ya n’akụkụ, ọbara na mmiri wee gbapụta.]
50  Jizọs tiri mkpu ọzọ n’oké olu, wee kubie ume.
51  Ma, lee! ákwà mgbochi nke ebe nsọ dọwara ụzọ abụọ, malite n’elu ruo n’ala, ala wee maa jijiji, oké nkume wee gbawasịa.
52  Ili ncheta wee meghesịa, ọtụtụ ozu nke ndị nsọ bụ́ ndị dara n’ụra dapụtara,
53  (ndị mmadụ si n’ebe ili ncheta ndị ahụ dị pụta wee banye n’obodo nsọ mgbe a kpọlitesịrị ya,) ọtụtụ mmadụ hụkwara ha anya.
54  Ma mgbe onyeisi ndị agha ahụ na ndị ha na ya na-eche Jizọs nche hụrụ ala ọma jijiji ahụ na ihe ndị na-emenụ, ha tụrụ egwu nke ukwuu, sị: “N’ezie, onye a bụ Ọkpara Chineke.”
55  Ọtụtụ ndị inyom nọkwa n’ebe ahụ, ha nọ n’ebe dịtụ anya na-ele anya. Ha bụ ndị si Galili soro Jizọs ka ha wee na-ejere ya ozi;
56  otu n’ime ha bụ Meri Magdalin, tinyere Meri nne Jems na Josis, na nne ụmụ Zebedi.
57  Ma mgbe o ruru mgbede, otu onye Arimatia nke bara ọgaranya bịara. Aha ya bụ Josef, onye bụkwa onye na-eso ụzọ Jizọs.
58  Nwoke a gakwuuru Paịlet ma rịọ ka e bunye ya ozu Jizọs. Paịlet wee nye iwu ka e bunye ya ozu ahụ.
59  Josef wee buru ozu ahụ, fụchie ya ákwà linin ọma dị ọcha,
60  liekwa ya n’ili ncheta ọhụrụ ya, nke o gwuru n’oké nkume. Mgbe ọ kwaara nnukwu nkume kwachie ọnụ ụzọ ili ncheta ahụ, ọ lara.
61  Ma Meri Magdalin na Meri nke ọzọ nọgidere n’ebe ahụ, nọdụ ala n’ihu ili ahụ.
62  N’echi ya, nke bụ́ mgbe Nkwadebe gasịrị, ndị isi nchụàjà na ndị Farisii zukọtara n’ihu Paịlet,
63  sị: “Nna anyị ukwu, anyị chetara na onye nduhie ahụ kwuru mgbe ọ ka nọ ndụ, sị, ‘Mgbe ụbọchị atọ gasịrị, a ga-akpọlite m.’
64  Ya mere, nye iwu ka a na-eche ili ahụ nche ruo n’ụbọchị nke atọ, ka ndị na-eso ụzọ ya ghara ịbịa zuru ya wee gwa ndị mmadụ, sị, ‘E mere ka o si ná ndị nwụrụ anwụ bilie!’ nduhie nke ikpeazụ a ga-akakwa nke mbụ njọ.”
65  Paịlet wee sị ha: “Unu nwere ndị nche. Gaanụ chee ya nche otú ọ bụla unu maara unu ga-esi chee ya.”
66  Ha wee gaa mechisie ili ahụ ike, kaa nkume ahụ akara, debekwa ndị nche na ya.
Matiu 28
1  Mgbe ụbọchị izu ike ahụ gasịrị, mgbe chi ka na-abọ abọ n’ụbọchị mbụ n’izu, Meri Magdalin na Meri nke ọzọ bịara ile ili ahụ.
2  Ma, lee! oké ala ọma jijiji mere; n’ihi na mmụọ ozi Jehova si n’eluigwe gbadata wee bịa kwapụ nkume ahụ, nọdụkwa n’elu ya.
3  Ọdịdị ya yiri àmụ̀mà, uwe ya na-achakwa nnọọ ọcha.
4  Ee, n’ihi egwu ha na-atụ ya, ndị nche ahụ mara jijiji wee dị ka ndị nwụrụ anwụ.
5  Ma mmụọ ozi ahụ gwara ndị inyom ahụ, sị: “Unu atụla egwu, n’ihi na m maara na unu na-achọ Jizọs, onye a kpọgidere n’osisi.
6  Ọ nọghị n’ebe a, n’ihi na a kpọlitere ya, dị ka o kwuru. Bịanụ, lee ebe ọ tọgbọbu.
7  Gaakwanụ ọsọ ọsọ kọọrọ ndị na-eso ụzọ ya na e mewo ka o si ná ndị nwụrụ anwụ bilie, ma, lee! o buruwo unu ụzọ gawa Galili; n’ebe ahụ ka unu ga-ahụ ya. Lee! Agwawo m ya unu.”
8  Ya mere, ha ji egwu na oké ọṅụ hapụ ili ncheta ahụ ọsọ ọsọ, gbara ọsọ gaa ịkọrọ ndị na-eso ụzọ ya.
9  Ma, lee! Jizọs zutere ha wee sị: “Ndeewonụ!” Ha bịara jide ya n’ụkwụ ma kpọọrọ ya isiala.
10  Jizọs wee sị ha: “Unu atụla egwu! Gaanụ kọọrọ ụmụnna m, ka ha gaa Galili; n’ebe ahụ ka ha ga-ahụ m.”
11  Mgbe ha nọ n’ụzọ, lee! ụfọdụ n’ime ndị nche ahụ banyere n’ime obodo wee kọọrọ ndị isi nchụàjà ihe niile mere.
12  Mgbe ha na ndị okenye zukọrọ ma gbaa izu, ha nyere ndị agha ahụ mkpụrụ ego ọlaọcha hiri nne
13  wee sị: “Kwuonụ, sị, ‘Ndị na-eso ụzọ ya bịara n’abalị zuru ya mgbe anyị na-ehi ụra.’
14  Ọ bụrụkwa na ihe a eruo gọvanọ ntị, anyị ga-arịọ ya arịrịọ, meekwa ka unu ghara ichegbu onwe unu.”
15  Ya mere, ha naara mkpụrụ ego ọlaọcha ndị ahụ wee mee dị ka a gwara ha; a gbasakwara okwu a n’ebe niile n’etiti ndị Juu ruo taa.
16  Otú ọ dị, mmadụ iri na otu ahụ bụ́ ndị na-eso ụzọ banyere Galili gaa n’ugwu, bụ́ ebe Jizọs mere ndokwa ka ha gaa,
17  mgbe ha hụrụ ya, ha kpọọrọ ya isiala, ma ụfọdụ nwere obi abụọ.
18  Jizọs wee bịakwute ha, gwa ha okwu, sị: “E nyewo m ikike niile n’eluigwe na n’elu ụwa.
19  Ya mere, gaanụ mee ndị mba niile ka ha bụrụ ndị na-eso ụzọ m. Na-eme ha baptizim n’aha nke Nna na nke Ọkpara na nke mmụọ nsọ.
20  Na-ezi ha ka ha debe ihe niile m nyere unu n’iwu. Ma, lee! m nọnyeere unu ụbọchị niile ruo ọgwụgwụ usoro ihe a.”
Mak 1
1 Nke a bụ malite ozi ọma banyere Jizọs Kraịst:
2  Dị nnọọ ka e dere n’akwụkwọ Aịzaya onye amụma, sị: “(Lee! M na-ezite onye ozi m n’ihu gị, onye ga-akwadebe ụzọ gị;)
3  geenụ ntị! e nwere onye na-eti mkpu n’ala ịkpa, sị, ‘Kwadebenụ ụzọ Jehova, meenụ ka okporo ụzọ ya kwụrụ ọtọ,’”
4  Jọn onye na-eme baptizim pụtara n’ala ịkpa, na-ekwusa baptizim dị ka ihe na-egosi nchegharị bụ́ nke na-eme ka a gbaghara mmehie.
5  Ókèala dum nke Judia na ndị niile bi na Jeruselem wee na-agakwuru ya. O wee na-eme ha baptizim n’Osimiri Jọdan, ha na-ekwupụtakwa mmehie ha n’ihu ọha.
6  Jọn yi uwe e ji ajị kamel mee, keekwa ájị̀ akpụkpọ anụ n’úkwù, ọ bụkwa igurube na mmanụ aṅụ ọhịa ka ọ na-eri.
7  Ọ na-ekwusakwa, sị: “Onye ka m ike na-abịa n’azụ m; erughị m eru ihulata tọpụ eriri akpụkpọ ụkwụ ya.
8  Eji m mmiri mee unu baptizim, ma ọ ga-eji mmụọ nsọ mee unu baptizim.”
9  Ka ụbọchị ndị ahụ na-aga, Jizọs si Nazaret nke Galili bịa, Jọn wee mee ya baptizim na Jọdan.
10  Ozugbo o si na mmiri na-ebili, Jọn hụrụ ka eluigwe na-ekewa, hụkwa ka mmụọ nsọ na-ebekwasị ya dị ka nduru;
11  otu olu wee si n’eluigwe kwuo, sị: “Ị bụ Ọkpara m, onye m hụrụ n’anya; ihe gị masịrị m.”
12  Ozugbo ahụ, mmụọ nsọ kpaliri ya ịbanye n’ala ịkpa.
13  Ya mere, ọ nọgidere n’ala ịkpa ruo ụbọchị iri anọ, Setan wee na-anwa ya ọnwụnwa, ya na anụ ọhịa dị iche iche nọkwa, ma ndị mmụọ ozi nọ na-ejere ya ozi.
14  Mgbe a kpọchisịrị Jọn, Jizọs banyere Galili, na-ekwusa ozi ọma Chineke,
15  sị: “Oge ahụ a kara aka eruwo, alaeze Chineke eruwokwa nso. Chegharịanụ, kwerekwanụ n’ozi ọma ahụ.”
16  Ka ọ na-aga n’akụkụ oké osimiri Galili, ọ hụrụ Saịmọn na Andru nwanne Saịmọn ka ha na-awụnye ụgbụ ha n’oké osimiri, n’ihi na ha bụ ndị na-akụ azụ̀.
17  Ya mere, Jizọs sịrị ha: “Soronụ m, m ga-eme ka unu ghọọ ndị na-akụta mmadụ.”
18  Ha hapụrụ ụgbụ ha ozugbo wee soro ya.
19  Mgbe ọ gatụkwuru ihu, ọ hụrụ Jems nwa Zebedi na Jọn nwanne ya, ka ha nọ n’ụgbọ mmiri ha na-edozi ụgbụ ha;
20  ọ kpọkwara ha n’egbughị oge. Ha wee hapụ nna ha Zebedi n’ụgbọ mmiri ahụ, ya na ndị o goro ọrụ, soro ya gawa.
21  Ha wee banye Kapaniọm. Ozugbo ụbọchị izu ike ruru, ọ banyere n’ụlọ nzukọ wee malite izi ihe.
22  Otú o si ezi ihe wee ju ha anya, n’ihi na ọ nọ na-ezi ha ihe n’ebe ahụ dị ka onye nwere ikike, ọ bụghịkwa dị ka ndị odeakwụkwọ.
23  N’oge ahụ kpọmkwem, e nwere otu nwoke nọ n’ụlọ nzukọ ha, bụ́ onye mmụọ na-adịghị ọcha ji, o wee tie mkpu,
24  sị: “Gịnị jikọrọ anyị na gị, Jizọs onye Nazaret? Ị̀ bịara ibibi anyị? Amaara m kpọmkwem onye ị bụ, Onye Nsọ nke Chineke.”
25  Ma Jizọs baara ya mba, sị: “Mechie ọnụ, sikwa n’ime ya pụta!”
26  Mgbe mmụọ ahụ na-adịghị ọcha mesịrị ka ihe ọdịdọ dọọ ya, mgbe o tisịkwara mkpu n’oké olu, o si n’ime ya pụta.
27  O juru mmadụ niile anya nke ukwuu nke na ha malitere ikwu n’etiti onwe ha, sị: “Gịnị bụ ihe nke a? Ọ bụ ozizi ọhụrụ! O ji ikike na-enye ọbụna ndị mmụọ na-adịghị ọcha iwu, ha na-erubekwara ya isi.”
28  Akụkọ banyere ya wee gbasaa ozugbo ahụ n’akụkụ niile n’ime ógbè dum gbara Galili gburugburu.
29  Ha wee si n’ụlọ nzukọ ahụ pụọ ozugbo banye n’ụlọ Saịmọn na Andru, ha na Jems na Jọn.
30  Ma nne nwunye Saịmọn dina ala, ahụ́ ọkụ jikwa ya, ha wee kọọrọ Jizọs banyere nwaanyị ahụ ozugbo.
31  Mgbe ọ gakwuuru ya, o jidere ya n’aka wee selite ya; ahụ́ ọkụ ahụ hapụkwara ya, o wee malite ijere ha ozi.
32  Mgbe o ruru ná mgbede, mgbe anyanwụ dara, ndị mmadụ malitere ịkpọtara ya ndị niile na-arịa ọrịa na ndị mmụọ ọjọọ ji;
33  obodo ahụ dum gbakọkwara kpọmkwem n’ọnụ ụzọ.
34  O wee gwọọ ọtụtụ ndị na-arịa ụdị ọrịa dị iche iche, ọ chụpụkwara ọtụtụ ndị mmụọ ọjọọ, ma ọ dịghị ekwe ka ndị mmụọ ọjọọ ahụ kwuo okwu, n’ihi na ha maara na ọ bụ Kraịst.
35  N’isi ụtụtụ, mgbe ọchịchịrị ka gbara, o biliri pụọ n’èzí ma gaa n’ebe ndị mmadụ na-adịghị anọkarị, ọ malitekwara ikpe ekpere n’ebe ahụ.
36  Otú ọ dị, Saịmọn na ndị ya na ha so chọsiwere ya ike
37  wee chọta ya, ha wee sị ya: “Mmadụ niile na-achọgharị gị.”
38  Ma ọ sịrị ha: “Ka anyị gaa ebe ọzọ, n’obodo nta ndị dị nso, ka m wee kwusaakwa ozi ọma n’ebe ahụ, n’ihi na ọ bụ n’ihi nzube a ka m ji bịa.”
39  Ọ gakwara, na-ekwusa ozi ọma n’ụlọ nzukọ ha n’ime Galili dum ma na-achụpụ ndị mmụọ ọjọọ.
40  Otu onye ekpenta bịakwutekwara ya, ọbụna gbuo ikpere n’ala na-arịọsi ya arịrịọ ike, sị ya: “Ọ bụrụ nnọọ na ị chọrọ, ị pụrụ ime ka m dị ọcha.”
41  N’ihi nke ahụ, o nwere ọmịiko, o wee matịa aka ya bitụ ya aka, sị ya: “Achọrọ m. Dị ọcha.”
42  Ekpenta ahụ pụrụ n’ahụ́ ya ozugbo, o wee dị ọcha.
43  O nyesikwara ya iwu ike ma sị ya lawa ozugbo,
44  ọ gwakwara ya, sị: “Hụ na ọ dịghị onye ị kọọrọ ihe ọ bụla, kama gaa gosi onye nchụàjà onwe gị, nyekwa ihe ndị ahụ Mozis kwuru ka e nye iji gosi na ị dịla ọcha, ka o wee bụrụ ihe àmà nye ha.”
45  Ma mgbe ọ pụrụ, nwoke ahụ malitere ịkọsasị ya na ịgbasa akụkọ ahụ n’ebe niile, nke mere na Jizọs enwekwaghị ike ịbanye n’ime obodo n’ihu ọha, kama ọ nọgidere n’azụ obodo n’ebe ndị mmadụ na-adịghị anọkarị. Ma ha si ebe niile na-abịakwute ya.
Mak 2
1 Otú ọ dị, mgbe ụbọchị ụfọdụ gasịrị, ọ banyere ọzọ na Kapaniọm, a kọkwara akụkọ na ọ nọ n’ụlọ.
2  N’ihi ya, ọtụtụ ndị gbakọrọ, ha dị ọtụtụ nke na ohere adịkwaghị, ọbụnadị n’akụkụ ọnụ ụzọ, o wee malite ịgwa ha okwu Chineke.
3  Ndị mmadụ buteere ya otu onye nke ahụ́ ya kpọnwụrụ akpọnwụ, nke mmadụ anọ bu.
4  Ma ebe ha na-enweghị ike ibute ya n’ebe Jizọs nọ kpọmkwem n’ihi ìgwè mmadụ ahụ, ha kpupụrụ elu ụlọ ebe ọ nọ, mgbe ha gwupukwara oghere, ha budara ihe ndina ahụ nke onye ahụ ahụ́ ya kpọnwụrụ akpọnwụ dina.
5  Mgbe Jizọs hụrụ okwukwe ha, ọ sịrị onye ahụ ahụ́ ya kpọnwụrụ akpọnwụ: “Nwa m, a gbagharawo gị mmehie gị.”
6  Ma ụfọdụ ndị odeakwụkwọ nọ n’ebe ahụ, ha nọ ọdụ ma na-atụgharị n’obi ha, sị:
7  “Gịnị mere nwoke a ji na-ekwu okwu otú a? Ọ na-ekwulu Chineke. Ònye pụrụ ịgbaghara mmehie ma e wezụga otu onye, ya bụ, Chineke?”
8  Ma ozugbo Jizọs chọpụtara ná mmụọ ya na ọ bụ ihe dị otú ahụ ka ha na-atụgharị n’uche n’ime onwe ha, ọ sịrị ha: “Gịnị mere unu ji na-atụgharị ihe ndị a n’obi unu?
9  Olee nke ka mfe, ọ̀ bụ ịsị onye ahụ ahụ́ ya kpọnwụrụ akpọnwụ, ‘A gbagharawo gị mmehie gị,’ ka ọ̀ bụ ịsị, ‘Bilie bulite ihe ndina gị gawa ije’?
10  Ma ka unu wee mara na Nwa nke mmadụ nwere ikike ịgbaghara mmehie n’elu ụwa,”—ọ gwara onye ahụ ahụ́ ya kpọnwụrụ akpọnwụ, sị:
11  “Ana m asị gị, Bilie, buru ihe ndina gị, lawa n’ụlọ gị.”
12  O wee bilie, buru ihe ndina ya ozugbo ma si n’ihu ha niile pụọ, ha niile wee nwee oké ọṅụ, ha tokwara Chineke, sị: “Anyị ahụtụbeghị ụdị ya.”
13  Ọ gara ọzọ n’akụkụ oké osimiri; ìgwè mmadụ ahụ niile nọkwa na-abịakwute ya, o wee malite izi ha ihe.
14  Ma mgbe ọ na-agafe, ọ hụrụ Livaị nwa Alfiọs ka ọ nọ ọdụ n’ụlọ a na-anakọta ụtụ, o wee sị ya: “Bụrụ onye na-eso ụzọ m.” O wee bilie soro ya.
15  Mgbe e mesịrị, Ọ nọdụrụ ala iri ihe na tebụl n’ụlọ ya, ọtụtụ ndị ọnaụtụ na ndị mmehie sokwa Jizọs na ndị na-eso ụzọ ya nọdụ ala na-eri ihe, n’ihi na ha dị ọtụtụ, ha wee malite iso ya.
16  Ma mgbe ndị odeakwụkwọ nke ndị Farisii hụrụ na o so ndị mmehie na ndị ọnaụtụ na-eri ihe, ha malitere ịsị ndị na-eso ụzọ ya: “Ọ̀ na-eso ndị ọnaụtụ na ndị mmehie eri ihe?”
17  Mgbe Jizọs nụrụ ya, ọ sịrị ha: “Mkpa ọgwọ ọrịa adịghị ndị ahụ́ dị mma, kama mkpa ya dị ndị na-arịa ọrịa. Ọ bụghị ndị ezi omume ka m bịara ịkpọ, kama ọ bụ ndị mmehie.”
18  Ndị na-eso ụzọ Jọn na ndị Farisii na-ebu ọnụ. Ya mere, ha bịara jụọ ya, sị: “Gịnị mere ndị na-eso ụzọ Jọn na ndị na-eso ụzọ ndị Farisii ji ebu ọnụ, ma ndị na-eso ụzọ gị adịghị ebu ọnụ?”
19  Jizọs wee sị ha: “Mgbe ha na nwoke na-alụ nwaanyị ọhụrụ nọ, ndị enyi nke nwoke ahụ na-alụ nwaanyị ọhụrụ apụghị ibu ọnụ, ka hà pụrụ? Ọ bụrụhaala na ha na nwoke ahụ na-alụ nwaanyị ọhụrụ nọ, ha apụghị ibu ọnụ.
20  Ma ụbọchị na-abịa mgbe a ga-akpọpụ nwoke ahụ na-alụ nwaanyị ọhụrụ n’ebe ha nọ, mgbe ahụ, ha ga-ebu ọnụ n’ụbọchị ahụ.
21  Ọ dịghị onye na-adụnye ibé ákwà ọhụrụ n’uwe elu mere ochie; ọ bụrụ na e mee otú ahụ, ike dum nke ákwà ọhụrụ ahụ nwere na-eme ka nke ochie ahụ dọkaa, ọ na-adọwa wee ka njọ.
22  Ọ dịghịkwa onye na-agbanye mmanya ọhụrụ n’ime karama akpụkpọ mmanya mere ochie; ọ bụrụ na o mee otú ahụ, mmanya ahụ na-agbawa karama akpụkpọ ahụ, mmanya ahụ na karama akpụkpọ ahụ na-alakwa n’iyi. Kama ndị mmadụ na-agbanye mmanya ọhụrụ n’ime karama akpụkpọ mmanya ọhụrụ.”
23  O wee si n’ubi ọka wit na-agafe n’ụbọchị izu ike, ndị na-eso ụzọ ya malitekwara ịghọrọ ụyọkọ ọka wit.
24  Ndị Farisii wee sị ya: “Lee anya! Gịnị mere ha ji na-eme ihe iwu na-akwadoghị n’ụbọchị izu ike?”
25  Ma ọ sịrị ha: “Ọ̀ bụ na unu agụtụbeghị ihe Devid mere mgbe ọ na-enweghị ihe oriri, agụụ wee na-agụ ya, ya na ndị ikom so ya?
26  Ọ̀ bụ na ọ banyeghị n’ụlọ Chineke, dị ka e dere n’ihe ndekọ banyere Abayata bụ́ onyeisi nchụàjà, ma rie achịcha e chere n’ihu Chineke, bụ́ nke iwu na-akwadoghị ka onye ọ bụla rie ma e wezụga ndị nchụàjà, o nyekwara ndị ya na ha so?”
27  Ya mere, ọ gara n’ihu ịgwa ha, sị: “Ụbọchị izu ike malitere ịdị n’ihi mmadụ, ọ bụghị mmadụ malitere ịdị n’ihi ụbọchị izu ike;
28  n’ihi ya, Nwa nke mmadụ bụ Onyenwe ụbọchị izu ike.”
Mak 3
1 Ọ banyere ọzọ n’ụlọ nzukọ, otu nwoke nke otu aka ya kpọnwụrụ akpọnwụ nọkwa n’ebe ahụ.
2  Ya mere, ha legidesiri ya anya ike ka ha hụ ma ọ̀ ga-agwọ nwoke ahụ n’ụbọchị izu ike, ka ha wee bo ya ebubo.
3  O wee gwa nwoke ahụ aka ya kpọnwụrụ akpọnwụ, sị: “Bilie bịa n’etiti.”
4  O wee sị ha: “Iwu ọ̀ kwadoro ime ihe ọma n’ụbọchị izu ike ka ọ̀ bụ ime ihe ọjọọ, ịzọpụta mkpụrụ obi ka ọ̀ bụ igbu mkpụrụ obi?” Ma ha gbachiri nkịtị.
5  Mgbe o lesịrị ha anya gburugburu n’iwe, o wutere ya nke ukwuu na ha bụ ndị ihe na-adịghị emetụ n’obi, o wee sị nwoke ahụ: “Gbatịa aka gị.” O wee gbatịa ya, e wee mee ka aka ya dị mma.
6  Ndị Farisii wee pụọ n’èzí, ha na ndị òtù Herọd wee malite ịgbara ya izu ozugbo, ka ha wee gbuo ya.
7  Ma Jizọs na ndị na-eso ụzọ ya pụrụ gaa n’oké osimiri; oké ìgwè mmadụ ndị si Galili na Judia sokwaara ya.
8  Mgbe oké ìgwè mmadụ ndị si ọbụna Jeruselem na Idumia nakwa n’ofe Jọdan nakwa gburugburu Taya na Saịdọn nụrụ banyere ọtụtụ ihe ndị ọ nọ na-eme, ha bịakwutere ya.
9  O wee gwa ndị na-eso ụzọ ya ka e debere ya otu obere ụgbọ mmiri ọ ga na-anọ mgbe niile ka ìgwè mmadụ ahụ wee ghara ịkpagide ya.
10  N’ihi na ọ gwọrọ ọtụtụ ndị, ndị niile nwere ajọ ọrịa dị iche iche nọ na-adakwasị ya ka ha bitụ ya aka.
11  Ọbụna mgbe ọ bụla ndị mmụọ na-adịghị ọcha hụrụ ya, ha na-ada n’ala n’ihu ya, tie mkpu, sị: “Ị bụ Ọkpara Chineke.”
12  Ma o nyesiri ha iwu ike ọtụtụ ugboro ka ha ghara ime ka a mata ya.
13  O wee rịgoro n’otu ugwu ma kpọọ ndị ọ chọrọ, ha wee gakwuru ya.
14  O wee họpụta mmadụ iri na abụọ, bụ́ ndị ọ kpọkwara “ndịozi,” ka ha na ya wee na-anọ, ka o wee zipụkwa ha ikwusa ozi ọma,
15  ka ha nweekwa ikike ịchụpụ ndị mmụọ ọjọọ.
16  Mmadụ iri na abụọ ahụ ọ họpụtara bụ Saịmọn, onye ọ kpọkwara Pita,
17  na Jems nwa Zebedi na Jọn nwanne Jems (ọ gụkwara ha Boanajis, nke pụtara Ụmụ Égbè Eluigwe),
18  na Andru na Filip na Batọlọmiu na Matiu na Tọmọs na Jems nwa Alfiọs na Tadiọs na Saịmọn, onye na-anụ ọkụ n’obi,
19  nakwa Judas Iskarịọt, bụ́ onye mesịrị rara ya nye. O wee banye n’otu ụlọ.
20  Ìgwè mmadụ gbakọkwara ọzọ, nke mere na ha enweghị ike ọbụna iri nri.
21  Ma mgbe ndị ikwu ya nụrụ ya, ha pụrụ ka ha gaa jide ya, n’ihi na ha nọ na-ekwu, sị: “Isi emebiela ya.”
22  Ndị odeakwụkwọ, ndị si Jeruselem bịa, nọkwa na-asị: “O nwere Bielzebọb, o ji ike nke onye na-achị ndị mmụọ ọjọọ na-achụpụ ndị mmụọ ọjọọ.”
23  Ya mere, mgbe ọ kpọrọ ha ka ha bịakwute ya, ọ malitere iji ihe atụ na-agwa ha okwu, sị: “Olee otú Setan pụrụ isi chụpụ Setan?
24  Ọ bụrụ na alaeze ekewaa wee na-emegide onwe ya, alaeze ahụ apụghị iguzo;
25  ọ bụrụkwa na ụlọ ekewaa wee na-emegide onwe ya, ụlọ ahụ agaghị eguzoli.
26  Ọ bụrụkwa na Setan ebiliwo na-emegide onwe ya ma kewaa ekewa, ọ pụghị iguzo, kama mbibi ya eruwo.
27  N’eziokwu, ọ dịghị onye ọ bụla banyere n’ụlọ nwoke dị ike nke ga-enwe ike ibukọrọ ngwongwo ya ndị a pụrụ ibupụ ebupụ ma ọ bụrụ na ọ bụghị ụzọ kee nwoke ahụ dị ike agbụ, mgbe ahụkwa, ọ ga-ebukọrọ ihe ndị dị n’ụlọ ya.
28  N’ezie, ana m asị unu na a ga-agbaghara ụmụ mmadụ ihe niile, n’agbanyeghị mmehie niile ha mere na nkwulu niile ha kwuluru.
29  Otú ọ dị, onye ọ bụla nke na-ekwulu mmụọ nsọ, a gaghị agbaghara ya ruo mgbe ebighị ebi, kama ọ bụ onye ikpe mmehie mara ruo mgbe ebighị ebi.”
30  O kwuru ihe a n’ihi na ha nọ na-asị: “O nwere mmụọ na-adịghị ọcha.”
31  Nne ya na ụmụnne ya ndị ikom wee bịa, ka ha guzo n’èzí, ha ziri ozi ka a kpọọ ya.
32  Otú ọ dị, ìgwè mmadụ nọ ọdụ gburugburu ya, ha wee sị ya: “Lee! Nne gị na ụmụnne gị ndị ikom na-achọ gị. Ha nọ n’èzí.”
33  Ma ọ zara ha, sị: “Olee ndị bụ nne m na ụmụnne m ndị ikom?”
34  Mgbe o lere ndị ahụ nọ ya gburugburu anya, ọ sịrị: “Lee, ndị a bụ nne m na ụmụnne m ndị ikom!
35  Onye ọ bụla nke na-eme uche Chineke, ọ bụ ya bụ nwanne m nwoke na nwanne m nwaanyị na nne m.”
Mak 4
1 O wee malite ọzọ izi ihe n’akụkụ oké osimiri. Ìgwè mmadụ dị nnọọ ukwuu wee zukọta n’ebe ọ nọ, nke mere na ọ banyere n’ụgbọ ma gamitụ nke nta n’elu oké osimiri, ma ìgwè mmadụ ahụ niile ndị nọ n’akụkụ oké osimiri nọ n’ikpere mmiri ahụ.
2  Ya mere, ọ malitere iji ihe atụ dị iche iche na-ezi ha ọtụtụ ihe, ọ gwakwara ha mgbe ọ na-ezi ihe, sị:
3  “Geenụ ntị. Lee! Ọgha mkpụrụ gawara ịgha mkpụrụ.
4  Ka ọ nọkwa na-agha mkpụrụ, mkpụrụ ụfọdụ dara n’akụkụ ụzọ, ụmụ nnụnụ bịakwara richapụ ha.
5  Mkpụrụ ndị ọzọ dakwara n’ebe nkume dị, bụ́ ebe ha na-enweghị ájá dị ukwuu, ha wee pulite ozugbo n’ihi enweghị ájá miri emi.
6  Ma mgbe anyanwụ wara, ha chanwụrụ, ha kpọnwụkwara n’ihi na ha enweghị mgbọrọgwụ.
7  Mkpụrụ ndị ọzọ dakwara n’etiti ogwu, ogwu ndị ahụ tolitekwara ma kpagbuo ha, ha amịghịkwa mkpụrụ ọ bụla.
8  Ma ndị ọzọ dara n’ala dị mma, mgbe ha tolitere ma buo ibu, ha malitere ịmị mkpụrụ, ha na-amịkwa okpukpu iri atọ, nakwa iri isii nakwa otu narị.”
9  O wee sị: “Onye nwere ntị ige ntị, ya gee ntị.”
10  Ma mgbe ọ nọ naanị ya, ndị nọ ya gburugburu, tinyere mmadụ iri na abụọ ahụ, malitere ịjụ ya ajụjụ banyere ihe atụ ndị ahụ.
11  O wee sị ha: “Ọ bụ unu ka e nyere ikike ịghọta ihe nzuzo dị nsọ nke alaeze Chineke, ma n’ebe ndị nọ n’èzí nọ, ihe niile na-eme bụụrụ ha ihe atụ,
12  ka ha wee lee anya ma ghara ịhụ ụzọ, ọ bụ ezie na ha na-ele anya, ka ha wee nụkwa ma ghara ịghọta ihe ọ pụtara, ọ bụ ezie na ha na-anụ ihe, ka ọ gharakwa inwe mgbe ha ga-agbanwe, e wee gbaghara ha.”
13  Ọ sịkwara ha: “Unu aghọtaghị ihe atụ a, oleezi otú unu ga-esi ghọta ihe atụ ndị nke ọzọ niile?
14  “Ọgha mkpụrụ na-agha okwu ahụ.
15  Ndị a bụ ndị dị n’akụkụ ụzọ bụ́ ebe a ghara okwu ahụ; ma ozugbo ha nụrụ ya, Setan na-abịa were okwu ahụ a ghara n’ime ha dị ka mkpụrụ.
16  N’otu aka ahụ, ndị a bụ ndị a ghara n’ebe nkume dị: ozugbo ha nụrụ okwu ahụ, ha na-eji ọṅụ nabata ya.
17  Ma ha enweghị mgbọrọgwụ n’ime onwe ha, kama ha na-anọru nwa oge; e mesịa, ozugbo ahụhụ ma ọ bụ mkpagbu malitere n’ihi okwu ahụ, ha na-asụ ngọngọ.
18  E nwekwara ndị ọzọ bụ́ ndị a ghara n’etiti ogwu; ndị a bụ ndị nụrụ okwu ahụ,
19  ma nchegbu nke usoro ihe a na ike dị aghụghọ nke akụnụba na ọchịchọ maka ihe ndị ọzọ na-awabata ma kpagbuo okwu ahụ, o wee ghọọ nke na-amịghị mkpụrụ.
20  N’ikpeazụ, ndị a ghara n’ala dị mma bụ ndị na-ege ntị n’okwu ahụ, na-anabatakwa ya nke ọma ma na-amị mkpụrụ okpukpu iri atọ nakwa iri isii nakwa otu narị.”
21  O wee gaa n’ihu ịgwa ha, sị: “A dịghị ebute oriọna ka e wee dọba ya n’okpuru nkata ma ọ bụ n’okpuru ihe ndina, ka à na-eme otú ahụ? A na-ebute ya ka a dọba ya n’elu ihe ndọba oriọna, ọ́ bụghị ya?
22  N’ihi na ọ dịghị ihe e zoro ezo ma ọ́ bụghị ka e wee kpughee ya; ọ dịghị ihe e zochiri nke ọma ma ọ́ bụghị ka o wee pụta ìhè.
23  Onye ọ bụla nwere ntị ige ntị, ya gee ntị.”
24  Ọ gwakwara ha, sị: “Geenụ ntị n’ihe unu na-anụ. Ihe unu ji atụ̀ ihe ka a ga-eji tụọrọ unu, ee, a ga-atụkwasịkwara unu ihe.
25  N’ihi na onye nwere ka a ga-enyekwu; ma onye na-enweghị, a ga-anapụ ya ọbụna ihe o nwere.”
26  Ọ gakwara n’ihu ịsị: “N’ụzọ dị otú a, alaeze Chineke dị nnọọ ka mgbe mmadụ ghara mkpụrụ n’ala,
27  o wee hie ụra n’abalị ma bilie mgbe chi bọrọ, mkpụrụ ndị ahụ wee pulite ma too ogologo, otú o si mee, ọ maghị.
28  Ala ahụ ji nwayọọ nwayọọ mịa mkpụrụ n’onwe ya, akwụkwọ ya bu ụzọ pụta, e mesịa, oko ya pụtara, n’ikpeazụ, mkpụrụ kara aka si n’oko ya ahụ pụta.
29  Ma ozugbo mkpụrụ ahụ kara, o ji mma e ji ewe ihe ubi were ya, n’ihi na oge owuwe ihe ubi eruwo.”
30  O wee gaa n’ihu ịsị: “Olee ihe anyị ga-eji alaeze Chineke tụnyere, ma ọ bụ, olee ihe atụ anyị ga-eji kọwaa ya?
31  Ọ dị ka mkpụrụ osisi mọstad, nke bụ́ mkpụrụ kasị nta n’ime mkpụrụ niile dị n’ụwa n’oge a kụrụ ya n’ala—
32  ma mgbe a kụrụ ya, ọ na-etolite ma dị ukwuu karịa mkpụrụ akụ́kụ́ niile ọzọ, ọ na-epupụtakwa alaka ndị buru ibu, nke mere na ụmụ nnụnụ nke eluigwe na-enwe ike ịchọta ebe ha ga-ebi n’okpuru ndò ya.”
33  Ya mere, ọ na-eji ọtụtụ ihe atụ ndị dị otú ahụ agwa ha okwu Chineke, ruo n’ókè ha nwere ike ige ntị.
34  N’ezie, ọ dịghị agwa ha okwu ma ọ bụrụ na o jighị ihe atụ, ma mgbe naanị ha nọ, ọ na-akọwara ndị na-eso ụzọ ya ihe niile.
35  N’ụbọchị ahụkwa, mgbe o ruru ná mgbede, ọ sịrị ha: “Ka anyị gafee n’ikpere mmiri nke ọzọ.”
36  Ya mere, mgbe ha gwasịrị ìgwè mmadụ ahụ ka ha laa, ha ji ụgbọ ahụ ọ nọ kwọrọ ya, e nwekwara ụgbọ ndị ọzọ so ya.
37  Oké ifufe malitere ife, ebili mmiri nọkwa na-etikwasị ụgbọ ahụ ma na-abanye n’ime ya, nke mere na ọ fọrọ nke nta ka mmiri ju n’ụgbọ ahụ.
38  Ma ọ nọ n’azụ ụgbọ ahụ, jiri ohiri isi na-ehi ụra. Ha wee kpọtee ya, sị ya: “Onye Ozizi, ọ́ dịghị emetụ gị n’obi na anyị na-aga ịla n’iyi?”
39  O wee bilie baara ifufe ahụ mba, sịkwa oké osimiri ahụ: “Shịị! Daa jụụ!” Ifufe ahụ wee kwụsị, ebe niile wee daa jụụ.
40  O wee sị ha: “Gịnị mere obi ji na-amapụ unu? Ọ̀ bụ na unu enwebeghị okwukwe ọ bụla?”
41  Ma oké egwu tụrụ ha, ha na-agwakwa ibe ha, sị: “Ònye n’ezie ka onye a bụ, n’ihi na ọbụna ifufe na oké osimiri na-erubere ya isi?”
Mak 5
1 Ha wee rute n’ofe nke ọzọ nke oké osimiri ahụ n’ime obodo ndị Gerasa.
2  Ozugbo ọ pụtara n’ụgbọ mmiri ahụ, otu nwoke nke mmụọ na-adịghị ọcha ji si n’ebe e nwere ili ncheta zute ya.
3  O bi n’ebe a na-eli ozu; tupu mgbe ahụ, ọ dịtụbeghị onye nwere ike iji ọbụna agbụ ígwè kesie ya ike,
4  n’ihi na a tụwo ya ị́gà, keekwa ya agbụ ígwè ugboro ugboro, ma ọ dọbiri agbụ ígwè ndị ahụ, gbajiekwa ị́gà ndị ahụ; ọ dịghịkwa onye nwere ike ijide ya.
5  Ọ na-eti mkpu mgbe niile, abalị na ehihie, n’ebe a na-eli ozu nakwa n’ugwu, jirikwa nkume na-ebekasị onwe ya ahụ́.
6  Ma mgbe ọ nọ n’ebe dị anya hụ Jizọs, ọ gbaara ọsọ gaa kpọọrọ ya isiala,
7  mgbe o tiri mkpu n’oké olu, ọ sịrị: “Jizọs, Ọkpara nke Chineke Onye Kasị Elu, gịnị jikọrọ mụ na gị? Jiri Chineke ṅụọrọ m iyi na ị gaghị emekpa m ahụ́.”
8  N’ihi na ọ nọ na-asị ya: “Gị mmụọ na-adịghị ọcha, si n’ime nwoke a pụta.”
9  Ma ọ malitere ịjụ ya, sị: “Gịnị bụ aha gị?” O wee sị ya: “Aha m bụ Ụsụụ, n’ihi na anyị dị ọtụtụ.”
10  O wee rịọsie ya arịrịọ ike ọtụtụ ugboro ka ọ ghara izipụ ndị mmụọ ahụ n’obodo ahụ.
11  Ma oké ìgwè ézì nọ n’ugwu dị n’ebe ahụ na-ata nri.
12  Ya mere, ha rịọsiri ya arịrịọ ike, sị: “Ziga anyị n’ime ìgwè ézì ndị a, ka anyị banye n’ime ha.”
13  O wee sị ha gawa. Ya mere, ndị mmụọ ahụ na-adịghị ọcha pụtara wee banye n’ime ézì ndị ahụ; ìgwè ézì ahụ nuuru gaa n’ebe kpọdara akpọda wee daba n’oké osimiri. Ha dị ihe dị ka puku abụọ, oké osimiri wee rie ha n’otu n’otu.
14  Ma ndị na-azụ ha gbara ọsọ. Ha kọkwara ihe merenụ n’ime obodo nakwa n’ime ime obodo; ndị mmadụ wee bịa ka ha hụ ihe ahụ merenụ.
15  Ha wee bịakwute Jizọs, ha hụkwara onye ahụ mmụọ ọjọọ ji, bụ́ nwoke a nke nweburu ụsụụ ndị mmụọ ahụ, ka o yi uwe ma nọrọ ọdụ, uche zukwara ya okè, egwu wee tụọ ha.
16  Ndị hụrụ ya kọkwaara ha otú ihe a si mee nwoke ahụ mmụọ ọjọọ ji, kọọkwa banyere ézì ndị ahụ.
17  Ha wee malite ịrịọsi ya arịrịọ ike ka ọ pụọ n’ógbè ha.
18  Ka ọ na-abanye n’ụgbọ mmiri, nwoke ahụ mmụọ ọjọọ jibu malitere ịrịọsi ya arịrịọ ike ka ya na ya nọrọ.
19  Otú ọ dị, o kweghị ya, kama ọ sịrị ya: “Lakwuru ndị ikwu gị, kọọkwara ha ihe niile Jehova meere gị nakwa ebere o meere gị.”
20  O wee pụọ malite ịkọsa n’ime Dikapọlis ihe niile Jizọs meere ya, o wee malite iju mmadụ niile anya.
21  Mgbe Jizọs ji ụgbọ gafere ọzọ n’ikpere mmiri dị n’ofe nke ọzọ, oké ìgwè mmadụ zukọtara n’ebe ọ nọ; ọ nọkwa n’akụkụ oké osimiri ahụ.
22  Otu n’ime ndị isi oche nke ụlọ nzukọ, onye aha ya bụ Jeirọs, bịara, mgbe ọ hụrụ ya, ọ dakwara n’ala n’ụkwụ ya
23  ma rịọsie ya arịrịọ ike ọtụtụ ugboro, sị: “Obere nwa m nwaanyị nọ n’ọnọdụ dị oké njọ. Biko, bịa bikwasị ya aka ka o wee gbakee ma dị ndụ.”
24  O wee soro ya gawa. Oké ìgwè mmadụ sokwa ya ma na-adagide ya.
25  E nwere otu nwaanyị nke na-arịa ọrịa oruru ọbara kemgbe afọ iri na abụọ,
26  ọ tawo ahụhụ nke ukwu n’aka ọtụtụ ndị ọgwọ ọrịa, o mefuwokwa ihe niile o nwere, ma o nwebeghị nke baara ya uru, kama nke ahụ, ọ kara njọ.
27  Mgbe ọ nụrụ ihe banyere Jizọs, o si n’ìgwè mmadụ ahụ bịa n’azụ ya wee bitụ uwe elu ya aka;
28  n’ihi na ọ nọ na-ekwu, sị: “Ọ bụrụ na m bitụ naanị uwe elu ya aka, m ga-agbake.”
29  Oruru ọbara ya kwụsịrị ozugbo, o wee mata na a gwọwo ya ọrịa ọjọọ ahụ.
30  Ozugbo ahụ, Jizọs matara n’ime onwe ya na ike apụwo ya n’ahụ́, o wee tụgharịa n’etiti ìgwè mmadụ ahụ, malite ịjụ, sị: “Ònye bitụrụ uwe elu m aka?”
31  Ma ndị na-eso ụzọ ya malitere ịsị ya: “Ị na-ahụ ka ìgwè mmadụ na-adagide gị, gị ana-ajụ, ‘Ònye bitụrụ m aka?’”
32  Otú ọ dị, ọ nọ na-ele anya gburugburu ka ọ hụ nwaanyị mere ihe a.
33  Ma ebe nwaanyị ahụ maara ihe mere ya, ọ tụrụ ụjọ, marakwa jijiji bịa daa n’ala n’ihu ya wee gwa ya eziokwu niile.
34  Ọ sịrị ya: “Nwa m nwaanyị, okwukwe gị emewo ka ahụ́ dị gị mma. Laa n’udo, gbakee n’ọrịa ọjọọ nke na-arịa gị.”
35  Mgbe ọ ka nọ na-ekwu okwu, ndị ikom ụfọdụ ndị si n’ụlọ onyeisi oche ụlọ nzukọ bịara, sị: “Nwa gị nwaanyị anwụọla! Gịnị mere ị ka ji na-enye onye ozizi nsogbu?”
36  Ma mgbe Jizọs nụpeere ihe ha na-ekwu, ọ sịrị onyeisi oche nke ụlọ nzukọ: “Atụla egwu, naanị nwee okwukwe.”
37  O kweghịkwa ka onye ọ bụla soro ya ma e wezụga Pita na Jems na Jọn nwanne Jems.
38  Ha wee bịa n’ụlọ onyeisi oche ụlọ nzukọ, o wee hụ ọgba aghara dị n’ebe ahụ, hụkwa ndị na-akwa ákwá ma na-eti mkpu arịrị dị ukwuu.
39  Ozugbo ọ batara, ọ sịrị ha: “N’ihi gịnị ka unu ji na-akpata ọgba aghara ma na-akwa ákwá? Nwatakịrị ahụ anwụbeghị, kama ọ na-ehi ụra.”
40  Ha wee malite ịchị ya ọchị, na-akwa ya emo. Ma, mgbe ọ chụpụrụ ha niile, ọ kpọọrọ nna na nne nwatakịrị ahụ na ndị ha na ya so, ha wee banye n’ebe nwatakịrị ahụ tọgbọ.
41  O seere nwatakịrị ahụ n’aka, sị ya: “Talita kumi,” nke pụtara, ma a sụgharịa ya: “Nwata nwaanyị, ana m asị gị, Bilie!”
42  Nwata nwaanyị ahụ biliri ozugbo wee malite ije ije, n’ihi na ọ dị afọ iri na abụọ. Ozugbo ahụ, ha nwere oké obi ụtọ.
43  Ma o nyere ha iwu ugboro ugboro ka ha ghara ikwe ka onye ọ bụla nụ ihe a, o kwukwara ka e nye nwata nwaanyị ahụ ihe ka o rie.
Mak 6
1 O wee si n’ebe ahụ pụọ ma banye n’obodo a mụrụ ya, ndị na-eso ụzọ ya sokwa ya.
2  Mgbe o ruru ụbọchị izu ike, ọ malitere izi ihe n’ụlọ nzukọ; o juru ihe ka n’ọnụ ọgụgụ n’ime ndị na-ege ntị anya, ha wee, sị: “Olee ebe nwoke a nwetara ihe ndị a? Gịnịkwa mere e ji nye nwoke a amamihe a? Gịnịkwa mere e ji si n’aka ya rụọ ọrụ dị ike ndị dị otú a?
3  Onye a ọ́ bụghị ọkwá nkà ahụ, nwa Meri nakwa nwanne Jems na Josef na Judas na Saịmọn? Ọ̀ bụkwa na anyị na ụmụnne ya ndị inyom anọghị n’ebe a?” Ha wee malite ịsụ ngọngọ n’ihi ya.
4  Ma Jizọs gara n’ihu ịgwa ha, sị: “A na-enye onye amụma nsọpụrụ ma e wezụga n’obodo a mụrụ ya nakwa n’etiti ndị ikwu ya nakwa n’ụlọ nke ya.”
5  Ya mere, o nweghị ike ịrụ ọrụ ọ bụla dị ike n’ebe ahụ ma e wezụga ibikwasị mmadụ ole na ole na-arịa ọrịa aka ma gwọọ ha.
6  N’ezie, enweghị okwukwe ha juru ya anya. O wee gazuo obodo nta ndị ahụ gburugburu, na-ezi ihe.
7  O wee kpọọ mmadụ iri na abụọ ahụ. O wee bido izipụ ha abụọ abụọ, ọ malitekwara inye ha ikike ịchụpụ ndị mmụọ na-adịghị ọcha.
8  O nyekwara ha iwu ka ha ghara iwere ihe ọ bụla maka njem ahụ ma e wezụga naanị mkpara, ka ha gharakwa iwere achịcha na obere akpa ihe oriri, ka ha gharakwa itinye ego n’obere akpa ego a na-eke n’úkwù,
9  kama ka ha yiri akpụkpọ ụkwụ, ka ha gharakwa iyi uwe ime abụọ.
10  Ọ sịkwara ha: “N’ebe ọ bụla unu banyere n’ụlọ, nọrọnụ n’ebe ahụ ruo mgbe unu si n’ebe ahụ pụọ.
11  Ebe ọ bụla a na-anabataghịkwa unu ma ọ bụ nụrụ ihe unu na-ekwu, mgbe unu si ebe ahụ na-apụ, tichapụnụ ájá dị n’okpuru ụkwụ unu ka ọ bụrụ àmà nye ha.”
12  Ha wee gaa na-ekwusa oziọma ka ndị mmadụ wee chegharịa;
13  ha na-achụpụkwa ọtụtụ ndị mmụọ ọjọọ, na-etekwa ọtụtụ ndị na-arịa ọrịa mmanụ ma na-agwọ ha.
14  O wee ruo Eze Herọd ntị, n’ihi na aha Jizọs ghọrọ ihe ọha na eze maara, ndị mmadụ nọkwa na-ekwu, sị: “E mewo ka Jọn onye na-eme baptizim si ná ndị nwụrụ anwụ bilie, ọ bụ ya mere o ji na-arụ ọrụ ndị a dị ike.”
15  Ma ndị ọzọ nọ na-asị: “Ọ bụ Ịlaịja.” Ndị ọzọ na-asịkwa: “Ọ bụ onye amụma nke dị ka otu n’ime ndị amụma.”
16  Ma mgbe Herọd nụrụ ya, ọ malitere ịsị: “A kpọlitewo Jọn ahụ m gbupụrụ isi n’ọnwụ.”
17  N’ihi na Herọd zipụrụ ndị mmadụ, ha wee gaa jide Jọn, kee ya agbụ, tụba ya n’ụlọ mkpọrọ n’ihi Herodias bụ́ nwunye Filip nwanne ya, n’ihi na ọ lụụrụ ya.
18  N’ihi na Jọn gwara Herọd ugboro ugboro, sị: “Iwu akwadoghị ka ị lụrụ nwunye nwanne gị.”
19  Ma Herodias buuru Jọn iwe n’obi, ọ na-achọkwa igbu ya, ma o nweghị ike igbu ya.
20  N’ihi na Herọd na-atụ Jọn egwu, ebe ọ maara na ọ bụ onye ezi omume, nke dịkwa nsọ; ọ nọkwa na-echebe ya. Mgbe ọ bụla ọ nụrụ ihe o kwuru, ọ naghị ama ihe ọ ga-eme ya, ma ọ na-eji obi ụtọ na-ege ntị n’ihe ọ na-ekwu.
21  Ma ọ dabaara ya otu ụbọchị mgbe Herọd kpọrọ ndị nọ n’ọkwá ukwu na ndị ọchịagha ya na ndị bụ́ ndị isi na Galili iri nri anyasị n’ememme ụbọchị ọmụmụ ya.
22  Ada Herodias a batakwara gbaa egwú ma mee ka obi dị Herọd na ndị ha na ya nọ na-eri ihe mma. Eze sịrị nwa agbọghọ ahụ: “Rịọ m ihe ọ bụla ị chọrọ, m ga-enyekwa gị ya.”
23  Ee, ọ ṅụụrụ ya iyi, sị: “Ihe ọ bụla ị rịọrọ m, m ga-enye gị ya, ruo ọkara nke alaeze m.”
24  O wee gaa jụọ nne ya, sị: “Gịnị ka m ga-arịọ?” Ọ zara ya, sị: “Isi Jọn onye na-eme baptizim.”
25  Ozugbo ahụ, ọ gakwuuru eze ahụ ngwa ngwa wee kwuo ihe ọ chọrọ, sị: “Achọrọ m ka i bunye m isi Jọn Onye Na-eme Baptizim ozugbo n’efere dị mbadamba.”
26  Ọ bụ ezie na o wutere eze nke ukwuu, ma ọ chọghị ileghara ya anya, n’ihi iyi ọ ṅụrụ nakwa n’ihi ndị ahụ nọ na-eri ihe na tebụl.
27  Eze wee zipụ otu n’ime ndị agha na-eche nche ozugbo ma nye ya iwu ka o bute isi ya. O wee gaa gbupụ ya isi n’ụlọ mkpọrọ
28  ma bute isi ya n’efere dị mbadamba. O wee bunye ya nwa agbọghọ ahụ, nwa agbọghọ ahụ wee bunye ya nne ya.
29  Mgbe ndị na-eso ụzọ ya nụrụ ya, ha bịara buru ozu ya, gaa lie ya n’ili ncheta.
30  Ndịozi ahụ wee zukọta n’ihu Jizọs ma kọọrọ ya ihe niile ha mere nakwa ihe ha kụziri.
31  O wee sị ha: “Bịanụ ka anyị gaa zurutụ ike n’ebe ndị mmadụ na-adịghị anọkarị.” N’ihi na e nwere ọtụtụ ndị na-abịa ma na-ala, ha enweghịkwa ohere ọ bụla iri nri.
32  Ha wee jiri ụgbọ mmiri gawa naanị ha n’ebe ndị mmadụ na-adịghị anọkarị.
33  Ma ndị mmadụ hụrụ ka ha na-aga, ọtụtụ wee mara. Ha wee jiri ụkwụ si n’obodo niile ahụ buru ha ụzọ gbaruo n’ebe ahụ.
34  Mgbe ha pụtara, ọ hụrụ oké ìgwè mmadụ, ma o nwere ọmịiko n’ebe ha nọ, n’ihi na ha dị ka atụrụ na-enweghị onye na-azụ ha. O wee malite izi ha ọtụtụ ihe.
35  Ugbu a chi ejiwela, ndị na-eso ụzọ ya wee bịakwute ya wee malite ịsị ya: “Ebe a dịpụrụ adịpụ, chi ejiwekwala.
36  Sị ha lawa, ka ha gaa n’ime ime obodo nakwa n’obodo nta ndị dị gburugburu zụrụ ihe ha ga-eri.”
37  Ọ zara ha, sị: “Nyenụ ha ihe ka ha rie.” Ha wee sị ya: “Ànyị ga-aga zụta achịcha ruru narị mkpụrụ ego dinarịọs abụọ wee nye ha ka ha rie?”
38  O wee sị ha: “Ogbe achịcha ole ka unu nwere? Gaanụ lee!” Mgbe ha chọpụtara, ha sịrị: “Ise, tinyere azụ̀ abụọ.”
39  O wee gwa mmadụ niile ka ha nọdụ n’ìgwè n’ìgwè n’elu ahịhịa ndụ.
40  Ha wee nọdụ n’ìgwè n’ìgwè, ụfọdụ dị otu narị mmadụ, ụfọdụ adịrị mmadụ iri ise.
41  O wee were ogbe achịcha ise ahụ na azụ̀ abụọ ahụ lelie anya n’eluigwe wee gọzie ha, ma nyawaa ogbe achịcha ndị ahụ wee malite inye ha ndị na-eso ụzọ ya, ka ha na-enye ìgwè mmadụ ahụ; o wee keere mmadụ niile azụ̀ abụọ ahụ.
42  Ha niile wee rie ihe oriri, rijuo afọ;
43  ha wee tụtụkọta nke ha rifọrọ erifọ. O wee ju nkata iri na abụọ, n’agụnyeghị azụ̀.
44  Ndị riri achịcha ahụ dị puku ndị ikom ise.
45  N’egbughị oge, o mere ka ndị na-eso ụzọ ya banye n’ụgbọ wee buru ya ụzọ gaa n’ofe osimiri nke dị Betseida nso, ma ya onwe ya sịrị ìgwè mmadụ ahụ lawa.
46  Ma mgbe ọ sịchara ha gaa nke ọma, ọ gawara n’otu ugwu ka o kpee ekpere.
47  Ọ bụ mgbede ugbu a, ụgbọ mmiri ahụ nọkwa n’etiti oké osimiri, ma ọ bụ naanị ya nọ n’elu ala.
48  Mgbe ọ hụrụ na ọ na-esiri ha ike ịkwọ ụgbọ ahụ, n’ihi na ifufe na-efegide ha, n’ihe dị ka n’oge nche nke anọ nke abalị, ọ bịawara n’ebe ha nọ, na-eje ije n’elu oké osimiri ahụ; ma o yiri ka ọ̀ chọrọ ịgafe ha.
49  Mgbe ha hụrụ ya ka ọ na-eje ije n’elu oké osimiri, ha chere, sị: “Ọ bụ onyinyo ụgha!” ha wee tie mkpu.
50  N’ihi na ha niile hụrụ ya, obi wee lọọ ha mmiri. Ma ọ gwara ha okwu ozugbo, sị ha: “Nweenụ obi ike, ọ bụ m; unu atụla egwu.”
51  O wee bakwuru ha n’ụgbọ ahụ, ifufe ahụ wee kwụsị. O wee ju ha anya nke ukwuu n’ime onwe ha,
52  n’ihi na ha aghọtabeghị ihe achịcha ahụ pụtara, kama n’ime obi ha, ọ ka siiri ha ike ịghọta ihe.
53  Mgbe ha gafetara n’elu ala, ha batara n’ime Genesaret ma tụda arịlịka ụgbọ mmiri n’akụkụ ebe ahụ.
54  Ma ozugbo ha pụtara n’ụgbọ ahụ, ndị mmadụ matara onye ọ bụ,
55  ha wee gbagharịa n’ógbè ahụ dum wee malite iji ihe ndina na-ebute ndị ahụ́ na-enye nsogbu n’ebe ha nụrụ na ọ nọ.
56  N’obodo nta ọ bụla ma ọ bụ n’obodo ukwu ọ bụla ma ọ bụ n’ime ime obodo ọ bụla ọ banyere, ha na-ebusa ndị na-arịa ọrịa n’ọma ahịa, ha na-arịọkwa ya ka ha bitụ naanị ọnụ ọnụ uwe elu ya aka. E mekwara ka ahụ́ dị ndị niile bitụrụ ya aka mma.
Mak 7
1 Ndị Farisii na ụfọdụ ndị odeakwụkwọ ndị si Jeruselem bịa gbara ya gburugburu.
2  Mgbe ha hụrụ ka ụfọdụ n’ime ndị na-eso ụzọ ya ji aka e merụrụ emerụ, ya bụ, aka a na-akwọghị akwọ, na-eri nri—
3  n’ihi na ndị Farisii na ndị Juu niile adịghị eri ihe, ọ gwụla ma hà kwọrọ aka ha ruo n’ikpere aka, na-agbasosi ọdịnala nke ndị oge gboo ike,
4  mgbe ha si ahịa lọta, ha adịghị eri ihe ọ gwụla ma hà mere onwe ha ka ha dị ọcha site n’ifesa onwe ha mmiri; e nwekwara ọtụtụ ọdịnala ndị ọzọ ha natara ka ha na-agbasosi ike, ya bụ, ime iko na udu na arịa ọla kọpa baptizim;—
5  ndị Farisii na ndị odeakwụkwọ a jụrụ ya, sị: “Gịnị mere na ndị na-eso ụzọ gị adịghị eme omume dị ka ọdịnala ndị oge gboo si dị, kama ha na-eji aka e merụrụ emerụ eri nri ha?”
6  Ọ sịrị ha: “Aịzaya buru amụma n’ụzọ kwesịrị ekwesị banyere unu, unu ndị ihu abụọ, dị ka e dere, sị, ‘Ndị a ji egbugbere ọnụ ha na-asọpụrụ m, ma obi ha dị nnọọ anya n’ebe m nọ.
7  Ọ bụ n’efu ka ha na-efe m ofufe, n’ihi na ozizi ha na-ezi bụ ihe mmadụ nyere n’iwu.’
8  Unu na-ahapụ iwu Chineke ma na-agbasosi ọdịnala ụmụ mmadụ ike.”
9  Ọ gakwara n’ihu ịsị ha: “Unu ji akọ na-eleghara ihe Chineke nyere n’iwu anya ka unu wee na-edebe ọdịnala unu.
10  Dị ka ihe atụ, Mozis sịrị, ‘Sọpụrụ nna gị na nne gị,’ sịkwa, ‘Ka e gbuo onye kwujọrọ nna ya ma ọ bụ nne ya.’
11  Ma unu na-asị, ‘Ọ bụrụ na mmadụ asị nna ya ma ọ bụ nne ya: “Ihe ọ bụla m nwere nke i nwere ike isi na ya rite uru n’aka m bụ kọban, (ya bụ, onyinye a raara nye Chineke,)”’—
12  unu adịkwaghị ekwe ya ka o meere nna ya ma ọ bụ nne ya otu mkpụrụ ihe,
13  unu na-esi otú a eji ọdịnala unu, bụ́ nke unu nyefere ndị ọzọ, eme ka okwu Chineke ghara ịdị irè. Unu na-emekwa ọtụtụ ihe yiri nke a.”
14  Ya mere, mgbe ọ kpọrọ ìgwè mmadụ ahụ ọzọ ka ha bịakwute ya, ọ sịrị ha: “Geenụ m ntị, unu niile, ghọtakwanụ ihe okwu m pụtara.
15  Ọ dịghị ihe si n’ebe ọzọ nke banyere n’ime mmadụ nke pụrụ imerụ ya; kama ọ bụ ihe na-esi n’ime mmadụ apụta na-emerụ mmadụ.”
16  ——
17  Mgbe ọ hapụrụ ìgwè mmadụ ahụ banye n’otu ụlọ, ndị na-eso ụzọ ya malitere ịjụ ya ajụjụ banyere ihe atụ ahụ.
18  O wee sị ha: “Unu onwe unu kwa, ùnu bụ ndị na-enweghị nghọta dị ka ha? Ọ̀ bụ na unu amaghị na ọ dịghị ihe ọ bụla si n’ebe ọzọ banye n’ime mmadụ nke pụrụ imerụ ya,
19  ebe ọ bụ na ọ na-abanye, ọ bụghị n’ime obi ya, kama n’eriri afọ ya, o wee pụọ banye n’ime olulu nsị?” O si otú a mee ka a mara na ihe oriri niile dị ọcha.
20  Ọ sịkwara: “Ọ bụ ihe na-esi n’ime mmadụ apụta na-emerụ mmadụ;
21  n’ihi na ọ bụ n’ime mmadụ, n’obi ụmụ mmadụ, ka echiche ọjọọ dị iche iche si apụta: ịkwa iko, izu ohi, igbu ọchụ,
22  ịkwa iko nke di ma ọ bụ nwunye, inwe anyaukwu, ajọ omume, aghụghọ, omume rụrụ arụ, anyaụfụ, nkwulu, mpako, enweghị ezi uche.
23  Ihe ọjọọ ndị a niile na-esi n’ime apụta, ha na-emerụkwa mmadụ.”
24  O si ebe ahụ bilie wee banye n’ógbè ndị dị gburugburu Taya na Saịdọn. O wee banye n’otu ụlọ, ọ chọghịkwa ka onye ọ bụla mara. Ma ọ pụghị izopụ ka ndị mmadụ ghara ịhụ ya;
25  kama, ozugbo ahụ, otu nwaanyị nke obere nwa ya nwaanyị nwere mmụọ na-adịghị ọcha nụrụ banyere ya ma bịa daa n’ụkwụ ya.
26  Nwaanyị ahụ bụ onye Grik, onye si n’obodo Finishia nke dị na Siria; o wee na-arịọ ya ka ọ chụpụ mmụọ ọjọọ ahụ n’ahụ́ nwa ya nwaanyị.
27  Ma ọ malitere site n’ịsị ya: “Ka ụmụaka buru ụzọ rijuo afọ, n’ihi na o zighị ezi iwere nri ụmụaka tụpụrụ ụmụ nkịta.”
28  Otú ọ dị, nwaanyị ahụ zara ya, sị: “Ee, nna anyị ukwu, ma ụmụ nkịta ndị nọ n’okpuru tebụl na-eri irighiri ihe ndị si ná nri ụmụntakịrị.”
29  O wee sị ya: “N’ihi ihe a i kwuru, lawa; mmụọ ọjọọ ahụ apụwo n’ahụ́ nwa gị nwaanyị.”
30  O wee lawa n’ụlọ ya wee hụ nwatakịrị ahụ ka o dina n’ihe ndina, mmụọ ọjọọ ahụ apụwokwa.
31  Ka o si n’ógbè ndị dị gburugburu Taya na-alaghachi, o si Saịdọn gafere ruo n’oké osimiri Galili wee banye n’ime ógbè ndị dị gburugburu Dikapọlis.
32  N’ebe a, ha kpọtaara ya otu nwoke ntị chiri nke nwekwara nsogbu ikwu okwu, ha wee rịọsie ya arịrịọ ike ka o bikwasị ya aka.
33  O wee si n’ebe ìgwè mmadụ ahụ nọ kpọrọ naanị ya pụọ wee rụnye mkpịsị aka ya n’ime ntị abụọ nke nwoke ahụ, mgbe ọ gbụpụsịrị ọnụ mmiri, o metụrụ ya aka n’ire.
34  O leliri anya n’eluigwe wee kuda ume, sị ya: “Efata,” ya bụ, “Meghee.”
35  E wee meghee ntị ya, a gwọkwara nsogbu ikwu okwu o nwere, o wee malite ikwu okwu nke ọma.
36  O wee nye ha iwu ka ha ghara ịkọrọ onye ọ bụla; ma ka ọ na-enyekwu ha iwu, ka ha na-akọsakwu ya.
37  N’ezie, ọ nọ na-eju ha anya nke ukwuu, ha wee sị: “O mewo ihe niile nke ọma. Ọ na-eme ka ndị ntị chiri nụ ihe, na-emekwa ka ndị dara ogbi kwuo okwu.”
Mak 8
1 N’ụbọchị ndị ahụ, mgbe e nwere ìgwè mmadụ buru ibu ọzọ, ha enweghịkwa ihe ha ga-eri, ọ kpọrọ ndị na-eso ụzọ ya wee sị ha:
2  “Enwere m ọmịiko n’ebe ìgwè mmadụ a nọ, n’ihi na ka ọ dị ugbu a, mụ na ha anọwo ruo ụbọchị atọ, ha enweghịkwa ihe ha ga-eri;
3  ọ bụrụkwa na mụ asị ha lawa n’ụlọ ha n’agụụ, ha ga-ada mbà n’okporo ụzọ. N’ezie, ụfọdụ n’ime ha si ebe dị anya.”
4  Ma ndị na-eso ụzọ ya zara ya, sị: “Ebee ka mmadụ ga-esi nweta achịcha ga-eju ndị a afọ n’ebe a dịpụrụ adịpụ?”
5  Ma ọ jụrụ ha, sị: “Ogbe achịcha ole ka unu nwere?” Ha sịrị ya: “Asaa.”
6  O wee gwa ìgwè mmadụ ahụ ka ha nọdụ n’ala. O wee were ogbe achịcha asaa ahụ, kelee Chineke, nyawaa ha, malite iwere ha na-enye ndị na-eso ụzọ ya ka ha kesaa, ha wee were ha kesaara ìgwè mmadụ ahụ.
7  Ha nwekwara obere azụ̀ ole na ole; mgbe ọ gọzichara azụ̀ ndị a, ọ gwara ha ka ha kee ha.
8  Ha wee rie ihe oriri, rijuo afọ, ha wee tụtụkọta ihe ha rifọrọ erifọ, o juru nkata asaa.
9  Ma e nwere ihe dị ka puku ndị ikom anọ. N’ikpeazụ, ọ sịrị ha lawa.
10  Ozugbo ahụ, ya na ndị na-eso ụzọ ya banyere n’ụgbọ wee bata ná mpaghara Dalmanuta.
11  N’ebe a, ndị Farisii pụtara wee malite ịrụ ya ụka, na-achọ ka o gosi ha ihe ịrịba ama si n’eluigwe, iji lee ya ule.
12  Ya mere, ọ sụrụ ude na mmụọ ya, sị: “Gịnị mere ọgbọ a ji na-achọ ihe ịrịba ama? N’eziokwu, ana m asị, A gaghị enye ọgbọ a ihe ịrịba ama ọ bụla.”
13  O wee hapụ ha, banyeghachi n’ụgbọ, ma gaa n’ikpere mmiri dị n’ofe nke ọzọ.
14  Otú ọ dị, ha chefuru iwere achịcha, e wezụgakwa otu ogbe achịcha, ọ dịghị ihe ha nwere n’ụgbọ mmiri ahụ.
15  O wee malite inye ha iwu n’ụzọ doro anya, sị: “Ghewenụ anya unu oghe, lezienụ anya maka ihe iko achịcha nke ndị Farisii nakwa maka ihe iko achịcha nke Herọd.”
16  Ya mere, ha malitere ịrụrịta ụka maka na ha ejighị achịcha.
17  Mgbe ọ matara nke a, ọ sịrị ha: “Gịnị mere unu ji arụ ụka maka na unu ejighị achịcha? Ùnu amatabeghị, ùnu aghọtabeghịkwa ihe ọ pụtara? Ọ̀ na-esiri obi unu ike ịghọta ihe?
18  ‘Ùnu adịghị ahụ ụzọ, ọ bụ ezie na unu nwere anya; ùnu adịghịkwa anụ ihe ọ bụ ezie na unu nwere ntị?’ Ùnu echetaghị,
19  mgbe m nyawaara puku ndị ikom ise ahụ ogbe achịcha ise ahụ, nkata ole ka unu tụtụjuru achịcha e rifọrọ erifọ?” Ha sịrị ya: “Iri na abụọ.”
20  “Mgbe m nyawaara puku ndị ikom anọ ahụ ogbe achịcha asaa ahụ, nkata ole ka unu tụtụjuru achịcha e rifọrọ erifọ?” Ha wee sị ya: “Asaa.”
21  O wee sị ha: “Ùnu aghọtabeghị ihe ọ pụtara?”
22  Ha wee banye Betseida. N’ebe a, ndị mmadụ kpọtaara ya otu nwoke kpuru ìsì, ha rịọsikwara ya arịrịọ ike ka o bitụ ya aka.
23  O wee sere nwoke ahụ kpuru ìsì n’aka, kpọrọ ya pụọ n’obodo nta ahụ, mgbe ọ gbụsasịrị ya ọnụ mmiri n’anya, o bikwasịrị ya aka wee malite ịjụ ya, sị: “Ò nwere ihe ị na-ahụ?”
24  Nwoke ahụ wee lelie anya ma malite ịsị: “Ana m ahụ ndị mmadụ, n’ihi na ana m ahụ ihe yigasịrị osisi, ma ha na-ejegharị ejegharị.”
25  O wee bikwasị nwoke ahụ aka n’anya ọzọ, nwoke ahụ wee hụwa ụzọ nke ọma, e wee gwọọ ya, o wee na-ahụ ihe niile nke ọma.
26  O wee sị ya lawa, sịkwa ya: “Ma abanyela n’obodo nta a.”
27  Jizọs na ndị na-eso ụzọ ya wee gawazie obodo nta ndị dị na Sesaria Filipaị, mgbe ha nọ n’ụzọ, ọ malitere ịjụ ndị na-eso ụzọ ya ajụjụ, sị ha: “Ònye ka ndị mmadụ na-asị na m bụ?”
28  Ha sịrị ya: “Jọn Onye Na-eme Baptizim, ndị ọzọ na-asịkwa, Ịlaịja, ma ndị ọzọ na-asị, Otu n’ime ndị amụma.”
29  O wee jụọ ha, sị: “Ma unu onwe unu, ònye ka unu na-asị na m bụ?” Pita zara ya, sị: “Ị bụ Kraịst.”
30  Ya mere, o nyesiri ha iwu ike ka ha ghara ịkọrọ onye ọ bụla banyere onwe ya.
31  Ọ malitekwara ịkụziri ha na Nwa nke mmadụ ga-ata ọtụtụ ahụhụ, na ndị okenye na ndị isi nchụàjà na ndị odeakwụkwọ ga-ajụkwa ya, na a ga-egbukwa ya, na ọ ga-ebilikwa mgbe ụbọchị atọ gasịrị.
32  N’ezie, ọ nọ na-ekwu okwu ahụ n’ezoghị ọnụ. Ma Pita kpọpụrụ ya n’akụkụ wee malite ịbara ya mba.
33  Ọ tụgharịrị, lee ndị na-eso ụzọ ya anya ma baara Pita mba, sị: “Gaa m n’azụ, Setan, n’ihi na ihe ndị ị na-eche abụghị echiche Chineke, kama nke mmadụ.”
34  O wee kpọọ ìgwè mmadụ ahụ na ndị na-eso ụzọ ya ka ha bịakwute ya, o wee sị ha: “Ọ bụrụ na onye ọ bụla chọrọ iso m n’azụ, ya jụ onwe ya ma bulie osisi ịta ahụhụ ya, na-eso m mgbe niile.
35  N’ihi na onye ọ bụla nke chọrọ ịzọpụta mkpụrụ obi ya ga-atụfu ya; ma onye ọ bụla nke tụfuru mkpụrụ obi ya n’ihi m nakwa n’ihi ozi ọma ahụ ga-azọpụta ya.
36  N’ezie, olee uru ọ baara mmadụ irite ụwa dum n’uru ma tụfuo mkpụrụ obi ya?
37  N’ezie, gịnị ka mmadụ ga-eji gbanwere mkpụrụ obi ya?
38  N’ihi na onye ọ bụla ihere m na ihere okwu m na-eme n’ọgbọ a nke na-akwa iko, nke na-emekwa mmehie, ihere onye ahụ ga-emekwa Nwa nke mmadụ mgbe ọ ga-abịarute n’ebube nke Nna ya, ya na ndị mmụọ ozi dị nsọ.”
Mak 9
1 Ọ gakwara n’ihu ịsị ha: “N’ezie, ana m asị unu, E nwere ụfọdụ n’ime ndị guzo n’ebe a bụ́ ndị na-agaghị edetụ ọnwụ ire ma ọlị ruo mgbe ha bu ụzọ hụ ka alaeze Chineke ji ike bịa.”
2  Ya mere, mgbe ụbọchị isii gasịrị, Jizọs kpọọrọ naanị Pita na Jems na Jọn ma kpọgote ha n’ugwu dị oké elu. O wee nwoghaa n’ihu ha,
3  uwe elu ya wee na-egbuke egbuke, na-enwu gbaa karịa ka onye ọ bụla nke na-asụ ákwà n’ụwa pụrụ ime ka ha dị ọcha.
4  Ịlaịja na Mozis pụtakwara n’ihu ha, ha na Jizọs wee na-akparịta ụka.
5  Pita wee sị Jizọs: “Rabaị, ọ dị mma na anyị nọ n’ebe a, ya mere, ka anyị maa ụlọikwuu atọ, otu maka gị, otu maka Mozis, otu maka Ịlaịja.”
6  N’eziokwu, ọ maghị ihe ọ ga-ekwu, n’ihi na egwu ji ha.
7  Ígwé ojii wee gbachie, kpuchie ha, otu olu sikwa n’ígwé ojii ahụ kwuo, sị: “Onye a bụ Ọkpara m, onye m hụrụ n’anya; geenụ ya ntị.”
8  Otú ọ dị, na mberede, ha lere anya gburugburu ma hụ na ọ dịkwaghị onye ha na ya nọ, ma e wezụga naanị Jizọs.
9  Ka ha si n’ugwu ahụ na-arịdata, o nyere ha iwu n’ụzọ doro anya ka ha ghara ịkọrọ onye ọ bụla ihe ha hụrụ, ruo mgbe Nwa nke mmadụ si ná ndị nwụrụ anwụ bilie.
10  Ha wee buru okwu ahụ n’obi, ma kwurịta n’etiti onwe ha ihe isi ná ndị nwụrụ anwụ bilie nke a pụtara.
11  Ha wee malite ịjụ ya ajụjụ, sị: “Gịnị mere ndị odeakwụkwọ ji ekwu na Ịlaịja ga-ebu ụzọ bịa?”
12  Ọ sịrị ha: “Ịlaịja ga-ebu ụzọ bịa, meekwa ka ihe niile dị otú ha dị na mbụ; ma gịnị mere e ji dee na Nwa nke mmadụ ga-ata ọtụtụ ahụhụ, e mesookwa ya dị ka onye na-abaghị uru?
13  Ma ana m agwa unu na, n’eziokwu, Ịlaịja abịawo, ha mekwara ya ọtụtụ ihe dị ka ha chọrọ, dị nnọọ ka e dere banyere ya.”
14  Mgbe ha bịakwutere ndị na-eso ụzọ ya ndị ọzọ, ha hụrụ ka oké ìgwè mmadụ gbara ha gburugburu nakwa ka ndị odeakwụkwọ na-arụ ha ụka.
15  Ma ozugbo ìgwè mmadụ ahụ dum hụrụ ya, o juru ha anya, ha wee gbakwuru ya, malite ikele ya.
16  O wee jụọ ha, sị: “Gịnị ka unu na ha na-arụrịta ụka ya?”
17  Otu onye n’ime ìgwè mmadụ ahụ zara ya, sị: “Onye Ozizi, m kpọtaara gị nwa m nwoke n’ihi na o nwere mmụọ na-eme ka mmadụ ghara ikwu okwu;
18  ebe ọ bụla o jidere ya, ọ na-akụ ya n’ala, ọ na-agbọpụtakwa ụfụfụ, na-atakwa ikikere ezé, ọ dịkwaghị enwe ume. M wee gwa ndị na-eso ụzọ gị ka ha chụpụ ya, ma ha enweghị ike ịchụpụ ya.”
19  Ọ zara ha, sị: “Unu ọgbọ na-enweghị okwukwe, ruo ole mgbe ka mụ na unu ga-anọ? Ruo ole mgbe ka m ga na-edi ihe unu na-eme? Kpọtaranụ m ya.”
20  Ha wee kpọtara ya nwa ahụ. Ma mgbe ọ hụrụ ya, ozugbo ahụ, mmụọ ahụ mere ka ihe ọdụdọ dọwa nwa ahụ, mgbe ọ dara n’ala, ọ nọ na-atụrụgharị, na-agbọpụta ụfụfụ.
21  O wee jụọ nna ya, sị: “Olee mgbe ihe a malitere ime ya?” Ọ zara, sị: “Ọ malitere kemgbe ọ bụ nwata;
22  mgbe mgbe, ọ na-atụba ya ma n’ime ọkụ ma n’ime mmiri ka o wee laa ya n’iyi. Ma ọ bụrụ na ị pụrụ ime ihe ọ bụla, nwee ọmịiko n’ebe anyị nọ ma nyere anyị aka.”
23  Jizọs sịrị ya: “Okwu ahụ bụ́, ‘Ọ bụrụ na ị pụrụ’! N’ezie, ihe niile pụrụ ikwe mmadụ omume ma ọ bụrụ na mmadụ enwee okwukwe.”
24  Nna nwatakịrị ahụ tiri mkpu ozugbo, sị: “Enwere m okwukwe! Nyere m aka n’ebe okwukwe dị m mkpa!”
25  Mgbe Jizọs hụrụ na ìgwè mmadụ na-agbakọta n’ebe ha nọ, ọ baara mmụọ ahụ na-adịghị ọcha mba, sị ya: “Gị mmụọ na-eme ka mmadụ ghara ikwu okwu ma ghara ịnụ ihe, ana m enye gị iwu, si n’ime ya pụọ, abanyekwala n’ime ya ọzọ.”
26  Mgbe o tisịrị mkpu, ihe ọdụdọ adọọkwa ya ọtụtụ ugboro, ọ pụtara; o wee dị ka onye nwụrụ anwụ, nke mere na ihe ka n’ọnụ ọgụgụ n’ime ha nọ na-asị: “Ọ nwụọla!”
27  Ma Jizọs seere ya n’aka dọlite ya, o wee bilie.
28  Mgbe ọ banyesịrị n’ime ụlọ, ndị na-eso ụzọ ya wee jụọ ya n’ebe naanị ha nọ, sị: “Gịnị mere na anyị achụpụlighị ya?”
29  O wee sị ha: “Ọ dịghị ihe ọ bụla pụrụ ime ka ụdị a pụọ ma e wezụga ekpere.”
30  Ha si n’ebe ahụ pụọ wee si Galili gafere gawa, ma ọ chọghị ka onye ọ bụla mara banyere ya.
31  N’ihi na ọ nọ na-akụziri ndị na-eso ụzọ ya ihe ma na-asị ha: “A ga-enyefe Nwa nke mmadụ n’aka ndị mmadụ, ha ga-egbukwa ya, ma, n’agbanyeghị na a ga-egbu ya, ọ ga-ebili mgbe ụbọchị atọ gasịrị.”
32  Otú ọ dị, ha aghọtaghị okwu ahụ, egwu na-atụkwa ha ịjụ ya ajụjụ.
33  Ha wee bata n’ime Kapaniọm. Mgbe ọ nọkwa n’ime ụlọ, ọ jụrụ ha, sị: “Gịnị ka unu na-arụ ụka ya n’okporo ụzọ?”
34  Ha gbachiri nkịtị, n’ihi na n’okporo ụzọ, ha rụrụ ụka n’etiti onwe ha banyere onye ka ukwuu.
35  O wee nọdụ ala ma kpọọ mmadụ iri na abụọ ahụ, sị ha: “Ọ bụrụ na onye ọ bụla chọrọ ịbụ onye mbụ, ọ ga-abụ onye ikpeazụ n’ebe mmadụ niile nọ na onye na-ejere mmadụ niile ozi.”
36  O wee kpọrọ otu nwatakịrị, mee ka o guzoro n’etiti ha, tụkwasịkwa ya aka n’ubu wee sị ha:
37  “Onye ọ bụla nke na-anabata otu n’ime ụmụntakịrị dị otú a n’aha m na-anabata m; onye ọ bụla nke na-anabatakwa m na-anabata, ọ bụghị naanị m, kamakwa onye ahụ nke zitere m.”
38  Jọn sịrị ya: “Onye Ozizi, anyị hụrụ otu nwoke nke ji aha gị na-achụpụ ndị mmụọ ọjọọ, anyị gbalịkwara igbochi ya, n’ihi na ọ dịghị eso anyị.”
39  Ma Jizọs sịrị: “Unu anwala igbochi ya, n’ihi na ọ dịghị onye ọ bụla nke ga-arụ ọrụ dị ike n’aha m nke ga-enwe ike ikwujọ m ọsọ ọsọ;
40  n’ihi na onye na-adịghị emegide anyị dịnyeere anyị.
41  N’ihi na onye ọ bụla nke kunyere unu otu iko mmiri ka unu ṅụọ n’ihi na unu bụ ndị na-eso ụzọ Kraịst, n’ezie, ana m asị unu, ọ ga-anata ụgwọ ọrụ ya.
42  Ma onye ọ bụla nke mere ka otu n’ime ndị a dị nta kwere ekwe sụọ ngọngọ, ọ ga-akara ya mma ma ọ bụrụ na e konye nkume igwe nri, dị ka nke ịnyịnya ibu na-akwagharị, n’olu ya wee tụba ya nnọọ n’ime oké osimiri.
43  “Ọ bụrụkwa na aka gị emee ka ị sụọ ngọngọ, gbupụ ya; ọ kaara gị mma ibu nkwarụ nweta ndụ kama inwe aka abụọ banye na Gehena, n’ọkụ nke a na-apụghị imenyụ emenyụ.
44  ——
45  Ọ bụrụkwa na ụkwụ gị emee ka ị sụọ ngọngọ, gbupụ ya; ọ kaara gị mma inwe otu ụkwụ wee nweta ndụ kama inwe ụkwụ abụọ e wee tụba gị n’ime Gehena.
46  ——
47  Ọ bụrụkwa na anya gị emee ka ị sụọ ngọngọ, tụfuo ya, ọ kaara gị mma ibu otu anya banye n’alaeze Chineke kama inwe anya abụọ e wee tụba gị n’ime Gehena,
48  bụ́ ebe ikpuru ha na-adịghị anwụ anwụ, a dịghị emenyụkwa ọkụ ya emenyụ.
49  “N’ihi na a ga-agha onye ọ bụla nnu nke bụ́ ọkụ.
50  Nnu dị mma; ma ọ bụrụ na o nwee ka nnu si ghara ịdịkwa ụtọ, gịnị ka unu ga-eji mee ka ọ dị ụtọ? Nweenụ nnu n’ime onwe unu, unu na ibe unu dị n’udo.”
Mak 10
1  O si n’ebe ahụ bilie wee bịa n’ókèala Judia na n’ofe Jọdan, ìgwè mmadụ wee gbakọta ọzọ n’ebe ọ nọ, ọ malitekwara ọzọ izi ha ihe dị ka ọ na-eme mgbe niile.
2  Ndị Farisii wee bịa malite ịjụ ya ma iwu ọ̀ kwadoro nwoke ịgba nwunye ya alụkwaghịm. Nke a bụ iji lee ya ule.
3  Ọ zara ha, sị: “Gịnị ka Mozis nyere unu n’iwu?”
4  Ha wee sị: “Mozis nyere ohere maka ide akwụkwọ nchụpụ na ịgba ya alụkwaghịm.”
5  Ma Jizọs sịrị ha: “Ọ bụ n’ihi na obi kpọrọ unu nkụ ka o ji deere unu iwu a.
6  Otú ọ dị, malite n’oge e kere ihe, ‘O kere ha nwoke na nwaanyị.
7  N’ihi ya, nwoke ga-ahapụ nna ya na nne ya,
8  ha abụọ ga-abụkwa otu anụ ahụ́’; nke mere na ha abụkwaghị anụ ahụ́ abụọ, kama otu anụ ahụ́.
9  Ya mere, ihe Chineke kekọtara, mmadụ ọ bụla atọsala ya.”
10  Mgbe ọ nọ ọzọ n’ụlọ, ndị na-eso ụzọ ya malitere ịjụ ya ajụjụ banyere nke a.
11  O wee sị ha: “Onye ọ bụla nke gbara nwunye ya alụkwaghịm, wee lụọ nwunye ọzọ, na-akwa iko ma na-emejọ ya,
12  ọ bụrụkwa na nwaanyị alụọ di ọzọ, mgbe ọ gbasịrị di ya alụkwaghịm, ọ na-akwa iko.”
13  Ndị mmadụ wee malite ịkpọtara ya ụmụntakịrị ka o bitụ ha aka; ma ndị na-eso ụzọ ya baara ha mba.
14  Mgbe Jizọs hụrụ nke a, o were iwe wee sị ha: “Hapụnụ ụmụntakịrị ka ha bịakwute m; unu anwala igbochi ha, n’ihi na alaeze Chineke bụ nke ndị dị otú ahụ.
15  N’ezie, ana m asị unu, Onye ọ bụla nke na-anabataghị alaeze Chineke dị ka nwatakịrị agaghị aba n’ime ya ma ọlị.”
16  O kukwaara ụmụaka ahụ wee malite ịgọzi ha, na-ebikwasị ha aka n’isi.
17  Ka ọ na-apụ, otu nwoke gbakwuuru ya ma gbuo ikpere n’ala n’ihu ya wee jụọ ya, sị: “Ezi Onye Ozizi, gịnị ka m ga-eme ka m wee keta ndụ ebighị ebi?”
18  Jizọs sịrị ya: “Gịnị mere i ji akpọ m ezi onye? Ọ dịghị onye bụ́ ezi onye, ma e wezụga otu onye, ya bụ, Chineke.
19  Ị maaranụ ihe ndị e nyere n’iwu, ‘Egbula ọchụ, Akwala iko, Ezula ohi, Agbala akaebe ụgha, Erigbula mmadụ, Sọpụrụ nna gị na nne gị.’”
20  Nwoke ahụ sịrị ya: “Onye Ozizi, m na-edebe ihe a niile malite mgbe m bụ nwata.”
21  Jizọs legidere ya anya ma nwee ịhụnanya n’ebe ọ nọ wee sị ya: “Ọ dị otu ihe ị ka ga-eme: Gaa, ree ihe ndị i nwere nye ndị ogbenye, ị ga-enwekwa akụ̀ n’eluigwe, bịakwa bụrụ onye na-eso ụzọ m.”
22  Ma okwu ahụ wutere ya, o wee lawa ná mwute, n’ihi na o nwere ọtụtụ ihe onwunwe.
23  Mgbe Jizọs legharịchara anya, ọ gwara ndị na-eso ụzọ ya, sị: “Lee otú ọ ga-esi siere ndị nwere ego ike ịba n’alaeze Chineke!”
24  Ma ihe o kwuru juru ndị na-eso ụzọ ya anya. Jizọs zara ha ọzọ, sị: “Ụmụntakịrị, lee otú o si bụrụ ihe siri ike ịba n’alaeze Chineke!
25  Ọ dịịrị kamel mfe isi n’anya agịga gafere karịa ọgaranya ịba n’alaeze Chineke.”
26  Ma o jukwuru ha anya, ha wee sị ya: “Ònye, n’ezie, ka a pụrụ ịzọpụta?”
27  Jizọs legidere ha anya wee sị: “N’ebe ụmụ mmadụ nọ, ọ gaghị ekwe omume, ma ọ dịghị otú ahụ n’ebe Chineke nọ, n’ihi na ihe niile kwere omume n’ebe Chineke nọ.”
28  Pita malitere ịsị ya: “Lee! Anyị hapụrụ ihe niile, anyị anọwokwa na-eso gị.”
29  Jizọs sịrị: “N’ezie, ana m asị unu, Ọ dịghị onye hapụrụ ụlọ ma ọ bụ ụmụnne ndị ikom ma ọ bụ ụmụnne ndị inyom ma ọ bụ nne ma ọ bụ nna ma ọ bụ ụmụ ma ọ bụ ubi n’ihi m nakwa n’ihi ozi ọma ahụ,
30  nke na-agaghị enweta ugbu a, n’ime oge a, okpukpu otu narị ụlọ na ụmụnne ndị ikom na ụmụnne ndị inyom na nne na ụmụ na ubi, tinyere mkpagbu, nwetakwa ndụ ebighị ebi n’usoro ihe na-abịanụ.”
31  Otú ọ dị, ọtụtụ ndị bụ́ ndị mbụ ga-abụ ndị ikpeazụ, ndị ikpeazụ ga-abụkwa ndị mbụ.”
32  Ugbu a, ha na-aga n’okporo ụzọ ka ha gbagoo Jeruselem, Jizọs nọkwa ha n’ihu, o wee ju ha anya; ma ndị so ha malitere ịtụ egwu. Ọ kpọpụkwara mmadụ iri na abụọ ahụ n’akụkụ wee malite ịkọrọ ha ihe ndị a a kara aka ga-adakwasị ya:
33  “Lee, anyị na-agbago Jeruselem, a ga-enyefekwa Nwa nke mmadụ n’aka ndị isi nchụàjà na ndị odeakwụkwọ, ha ga-amakwa ya ikpe ọnwụ, ha ga-enyefekwa ya n’aka ndị mba ọzọ,
34  ha ga-ejikwa ya mee ihe ọchị, gbụọ ya ọnụ mmiri, pịakwa ya ihe ma gbuo ya, ma mgbe ụbọchị atọ gasịrị, ọ ga-ebili.”
35  Jems na Jọn, ụmụ abụọ Zebedi, jekwukwaara ya, sị ya: “Onye Ozizi, anyị chọrọ ka i meere anyị ihe ọ bụla anyị ga-arịọ gị.”
36  O wee sị ha: “Gịnị ka unu chọrọ ka m meere unu?”
37  Ha sịrị ya: “Kwe ka anyị nọdụ ala, otu onye n’aka nri gị, otu onye n’aka ekpe gị, mgbe ị ga-anọ n’ebube gị.”
38  Ma Jizọs sịrị ha: “Unu amaghị ihe unu na-arịọ. Ùnu pụrụ ịṅụ iko nke m na-aṅụ, ka ùnu pụrụ ịbụ ndị e mere baptizim ahụ a na-eme m?”
39  Ha wee sị ya: “Anyị pụrụ ịṅụ ya.” Mgbe ahụ, Jizọs sịrị ha: “Unu ga-aṅụ iko ahụ m na-aṅụ, a ga-emekwa unu baptizim ahụ a na-eme m.
40  Otú ọ dị, ọ bụghị m na-eme ka a nọdụ n’aka nri m ma ọ bụ n’aka ekpe m, kama ọ dịịrị ndị a kwadebeere ya.”
41  Otú ọ dị, mgbe mmadụ iri ndị nke ọzọ nụrụ banyere ya, ha malitere iweso Jems na Jọn iwe.
42  Ma mgbe Jizọs kpọrọ ha ka ha bịakwute ya, ọ sịrị ha: “Unu maara na ndị e weere na ha bụ ndị na-achị ndị mba ọzọ na-eme ha ka ọ̀ bụ ha nwe ha, ndị ukwu ha na-achịkwa ha n’aka ike.
43  O kwesịghị ịdị otú ahụ n’etiti unu; kama onye ọ bụla nke na-achọ ịbụ onye ukwu n’etiti unu aghaghị ịbụ onye na-ejere unu ozi,
44  onye ọ bụla nke na-achọkwa ịbụ onye mbụ n’etiti unu aghaghị ịbụ ohu nke mmadụ niile.
45  N’ihi na ọbụna Nwa nke mmadụ bịara, ọ bụghị ka e jeere ya ozi, kama ka o jee ozi, ka o nyekwa mkpụrụ obi ya ka ọ bụrụ ihe mgbapụta n’ọnọdụ ọtụtụ mmadụ.”
46  Ha wee bata Jeriko. Ma mgbe ya na ndị na-eso ụzọ ya na ìgwè mmadụ dị ukwuu si na Jeriko na-apụ, Batimiọs (nwa Timiọs), bụ́ onye arịrịọ nke kpuru ìsì, nọ ọdụ n’akụkụ okporo ụzọ.
47  Mgbe ọ nụrụ na ọ bụ Jizọs onye Nazaret, ọ malitere iti mkpu, sị: “Jizọs, nwa Devid, meere m ebere!”
48  Ọtụtụ ndị wee malite ịgwasi ya ike ka o mechie ọnụ; ma ọ nọ na-etisikwu mkpu ike, sị: “Nwa Devid, meere m ebere!”
49  Jizọs wee kwụsị, sị: “Kpọọnụ ya.” Ha wee kpọọ nwoke ahụ kpuru ìsì, sị ya: “Nwee obi ike, bilie, ọ na-akpọ gị.”
50  O yipụrụ uwe elu ya, malie guzoro ọtọ ma gakwuru Jizọs.
51  Jizọs wee sị ya: “Gịnị ka ị chọrọ ka m meere gị?” Nwoke ahụ kpuru ìsì wee sị ya: “Rabonaị, mee ka m hụwa ụzọ.”
52  Jizọs wee sị ya: “Lawa, okwukwe gị emewo ka ahụ́ dị gị mma.” O wee hụwa ụzọ ozugbo, malitekwa iso ya n’okporo ụzọ.
Mak 11
1  Mgbe ha na-abịaru Jeruselem nso, na-erute Betfeji na Betani n’Ugwu Oliv, o zipụrụ mmadụ abụọ n’ime ndị na-eso ụzọ ya
2  wee sị ha: “Banyenụ n’obodo nta a unu na-ahụ, ozugbo unu banyere n’ime ya, unu ga-ahụ nwa ịnyịnya ibu e liwere eliwe, nke mmadụ ọ bụla na-anọkwasịtụbeghị; tọpụnụ ya, kpụtakwanụ ya.
3  Ọ bụrụkwa na onye ọ bụla asị unu, ‘Gịnị mere unu ji na-eme nke a?’ sịnụ ya, ‘Ọ dị Onyenwe anyị mkpa, ọ ga-akpụtaghachikwa ya ozugbo n’ebe a.’”
4  Ha wee gawa wee hụ nwa ịnyịnya ibu ahụ ka e liwere ya n’ọnụ ụzọ, n’èzí n’okporo ámá dị n’akụkụ, ha wee tọpụ ya.
5  Ma ụfọdụ ndị guzo n’ebe ahụ malitere ịsị ha: “Gịnị mere unu ji na-atọpụ nwa ịnyịnya ibu ahụ?”
6  Ha gwara ha nnọọ ihe Jizọs kwuru; ha wee hapụ ha ka ha gawa.
7  Ha wee kpụtara Jizọs nwa ịnyịnya ibu ahụ, ha wee wụkwasị uwe elu ha n’elu ya, o wee nọkwasị n’elu ya.
8  Ọtụtụ ndị gbasakwara uwe elu ha n’okporo ụzọ, ma ndị ọzọ si n’ọhịa gbute alaka osisi.
9  Ndị na-aga n’ihu na ndị na-abịa n’azụ nọ na-eti mkpu, sị: “Biko, zọpụta ya! Onye a gọziri agọzi ka onye ahụ nke na-abịa n’aha Jehova bụ!
10  Ihe a gọziri agọzi ka alaeze na-abịa abịa nke nna anyị Devid bụ! Biko, zọpụta ya, n’ebe kasị elu!”
11  O wee banye na Jeruselem, banye n’ụlọ nsọ; o wee legharịa anya lee ihe niile, ebe ọ bụ na chi ejiwela, ya na mmadụ iri na abụọ ahụ pụrụ gawa Betani.
12  N’echi ya, mgbe ha si Betani pụta, agụụ gụwara ya.
13  Ọ nọ n’ebe dị anya hụ otu osisi fig nke nwere akwụkwọ, o wee gaa ile ma ọ̀ dị ihe ọ ga-ahụ n’elu ya ma eleghị anya. Ma mgbe o ruru na ya, ọ dịghị ihe ọ hụrụ ma e wezụga akwụkwọ, n’ihi na oge ahụ abụghị oge mkpụrụ fig ji amị.
14  Ya mere, ọ sịrị ya: “Amịla mkpụrụ onye ọ bụla ga-eri ọzọ ruo mgbe ebighị ebi.” Ndị na-eso ụzọ ya nọkwa na-ege ntị.
15  Ha wee bịarute Jeruselem. N’ebe ahụ, ọ banyere n’ụlọ nsọ wee malite ịchụpụ ndị na-ere ma na-azụ ahịa n’ime ụlọ nsọ ahụ, o wee kpuo tebụl nke ndị na-agbanwe ego na oche nke ndị na-ere nduru ihu;
16  o kweghịkwa ka onye ọ bụla buru arịa gafere n’ụlọ nsọ ahụ,
17  kama ọ nọ na-ezi ihe, sị: “Ọ̀ bụ na e deghị, sị, ‘A ga-akpọ ụlọ m ụlọ ekpere dịịrị mba niile’? Ma unu emewo ya ọgba nke ndị na-apụnara mmadụ ihe.”
18  Ndị isi nchụàjà na ndị odeakwụkwọ nụkwara ya, ha wee malite ịchọ otú ha ga-esi gbuo ya; n’ihi na ha na-atụ ya egwu, n’ihi na otú o si ezi ihe nọ na-eju ìgwè mmadụ ahụ dum anya.
19  Mgbe o ruru uhuruchi, ha na-esi n’obodo ahụ apụ.
20  Ma mgbe ha na-agafe n’isi ụtụtụ, ha hụrụ na osisi fig ahụ akpọnwụwo malite na mgbọrọgwụ ya.
21  Ya mere, Pita chetara ya wee sị ya: “Rabaị, lee! osisi fig ahụ ị bụrụ ọnụ akpọnwụwo.”
22  Jizọs zara ha, sị: “Nweenụ okwukwe n’ebe Chineke nọ.
23  N’ezie, ana m asị unu na onye ọ bụla nke sịrị ugwu a, ‘Ka e bulie gị tụba gị n’oké osimiri,’ ọ bụrụkwa na o nweghị obi abụọ n’ime obi ya, kama nwee okwukwe na ihe o kwuru ga-eme, ọ ga-emere ya otú ahụ.
24  Ọ bụ ya mere m ji na-asị unu, Ihe niile nke unu na-ekpe n’ekpere ma na-arịọ n’arịrịọ, nweenụ okwukwe na unu anatachaworị ha, unu ga-enwetakwa ha.
25  Mgbe unu guzokwa na-ekpe ekpere, gbagharanụ onye ọ bụla ihe ọ bụla o mere unu; ka Nna unu nọ n’eluigwe wee gbagharakwa unu njehie unu.”
26  ——
27  Ha wee bịa Jeruselem ọzọ. Ka ọ na-ejekwa ije n’ime ụlọ nsọ, ndị isi nchụàjà na ndị odeakwụkwọ na ndị okenye bịakwutere ya
28  wee malite ịsị ya: “Olee ikike i ji eme ihe ndị a? ma ọ bụ ònye nyere gị ikike a ime ihe ndị a?”
29  Jizọs sịrị ha: “Aga m ajụ unu otu ajụjụ. Zaanụ m ya, m ga-agwakwa unu ikike m ji na-eme ihe ndị a.
30  Baptizim Jọn mere, ò si n’eluigwe ka ò si n’aka mmadụ? Zaanụ m ya.”
31  Ya mere, ha malitere ikwu n’etiti onwe ha, sị: “Ọ bụrụ na anyị asị, ‘O si n’eluigwe,’ ọ ga-asị, ‘Ọ bụrụ otú ahụ, gịnị mere unu ekwereghị ya?’
32  Ma ànyị ga-anwa anwa sị, ‘O si n’aka mmadụ’?”—Ha na-atụ ìgwè mmadụ ahụ egwu, n’ihi na ndị a niile weere ya na Jọn bụ onye amụma n’ezie.
33  Otú ọ dị, ha zara Jizọs, sị: “Anyị amaghị.” Jizọs wee sị ha: “M gaghịkwa agwa unu ikike m ji eme ihe ndị a.”
Mak 12
1  Ọ malitekwara iji ihe atụ na-agwa ha okwu, sị: “Otu nwoke kọrọ ubi vaịn, gbaakwa ya ogige gburugburu, ma gwuo olulu nke mmanya si n’ebe nzọchapụta mmanya ga na-agbanye, wuokwa ụlọ elu, ma nyefee ya n’aka ndị ọrụ ubi, wee gawa mba ọzọ.
2  Mgbe oge ruru, o zipụrụ otu ohu ka ọ gakwuru ndị ọrụ ubi ahụ, ka o wee nata ndị ọrụ ubi ahụ ụfọdụ n’ime mkpụrụ nke ubi vaịn ahụ.
3  Ma ha jidere ya, tikasịa ya ahụ́ ma hapụ ya ka ọ lawa n’enyeghị ya ihe ọ bụla.
4  O zipụkwara ohu ọzọ ka ọ gakwuru ha; ha kụkwara nke ahụ ihe n’isi ma menye ya ihere.
5  O wee ziga onye ọzọ, ha gbukwara onye nke ahụ; o zigakwara ọtụtụ ndị ọzọ, bụ́ ndị ha tikasịrị ụfọdụ n’ime ha ahụ́, gbuokwa ụfọdụ n’ime ha.
6  Ọ ka nwere otu onye ọzọ, bụ́ ọkpara ọ hụrụ n’anya. N’ikpeazụ, o zipụrụ ya ka ọ gakwuru ha, sị, ‘Ha ga-akwanyere ọkpara m ùgwù.’
7  Ma ndị ọrụ ubi ahụ kwurịtara n’etiti onwe ha, sị, ‘Onye a bụ onye ga-eketa ubi a. Bịanụ ka anyị gbuo ya, ihe nketa a ga-abụkwa nke anyị.’
8  Ha wee jide ya gbuo, tụpụ ya n’ubi vaịn ahụ.
9  Gịnị ka onye nwe ubi vaịn ahụ ga-eme? Ọ ga-abịa bibie ndị ọrụ ubi ahụ, ọ ga-enyefekwa ndị ọzọ ubi vaịn ahụ.
10  Ọ̀ bụ na unu agụtụbeghị akụkụ Akwụkwọ Nsọ a, ‘Nkume ahụ nke ndị na-ewu ụlọ jụrụ, ọ bụ ya ghọrọ nkume isi nkuku bụ́ isi.
11  Ihe a si n’aka Jehova, ọ dịkwa ebube n’anya anyị’?”
12  Ha wee malite ịchọ otú ha ga-esi jide ya, ma ha tụrụ ìgwè mmadụ ahụ egwu, n’ihi na ha matara na o bu ha n’obi mee ihe atụ ahụ. Ha wee hapụ ya pụọ.
13  Mgbe nke ahụ gasịrị, ha zipụrụ ụfọdụ n’ime ndị Farisii nakwa ụfọdụ n’ime ndị òtù Herọd ka ha gakwuru ya, ka ha wee jide ya n’okwu ọnụ ya.
14  Mgbe ha bịarutere, ha sịrị ya: “Onye Ozizi, anyị maara na ị na-ekwu eziokwu, ị dịghịkwa asọ onye ọ bụla anya, n’ihi na ị dịghị ele otú ndị mmadụ dị n’elu ahụ́ anya, kama ị na-ezi ụzọ Chineke n’eziokwu: Iwu ọ̀ kwadoro ịkwụ Siza ụtụ isi ka ọ̀ bụ na ọ kwadoghị?
15  Ọ̀ bụ anyị kwụọ, ka ọ̀ bụ anyị akwụla?” Mgbe ọ chọpụtara ihu abụọ ha, ọ sịrị ha: “Gịnị mere unu ji na-ele m ule? Wetaranụ m mkpụrụ ego dinarịọs ka m lee.”
16  Ha wetara otu. O wee sị ha: “Ihe a ọ̀ bụ onyinyo onye na aha onye?” Ha wee sị ya: “Ọ bụ nke Siza.”
17  Jizọs wee sị: “Kwụọnụ Siza ihe Siza, ma kwụọnụ Chineke ihe Chineke.” Ihe o kwuru wee ju ha anya.
18  Ndị Sadusii, bụ́ ndị na-asị na mbilite n’ọnwụ adịghị, bịakwutere ya. Ha wee jụọ ya, sị:
19  “Onye Ozizi, Mozis deere anyị akwụkwọ na ọ bụrụ na nwanne mmadụ anwụọ wee hapụ nwunye ya, ma ọ mụtaghị nwa, nwanne ya nwoke kwesịrị ịkpọrọ nwunye ya wee si n’aka ya mụtara nwanne ya nwoke nwa.
20  E nwere ụmụnne asaa; nke mbụ lụrụ nwunye, ma mgbe ọ nwụrụ, ọ dịghị nwa ọ hapụrụ.
21  Nke abụọ wee lụwa ya, ma ọ nwụrụ n’amụtaghị nwa; o mekwara onye nke atọ n’otu ụzọ ahụ.
22  Mmadụ asaa ahụ amụtaghịkwa nwa ọ bụla. N’ikpeazụ, nwaanyị ahụ nwụkwara.
23  Ná mbilite n’ọnwụ, ònye n’ime ha ka ọ ga-abụ nwunye ya? Ebe ọ bụ na mmadụ asaa ahụ lụrụ ya.”
24  Jizọs sịrị ha: “Ọ́ bụghị n’ihi na unu amaghị Akwụkwọ Nsọ ma ọ bụ ike nke Chineke mere unu ji ehie ụzọ?
25  N’ihi na mgbe ha ga-esi ná ndị nwụrụ anwụ bilie, ndị ikom agaghị alụ nwunye, a gaghịkwa eke ndị inyom di, kama ha ga-adị ka ndị mmụọ ozi nọ n’eluigwe.
26  Ma banyere ndị nwụrụ anwụ, bụ́ ndị a ga-akpọlite, ọ̀ bụ na unu agụghị n’akwụkwọ Mozis, n’ihe e dere banyere osisi ogwu ahụ, otú Chineke si gwa ya, sị, ‘Abụ m Chineke Ebreham na Chineke Aịzik na Chineke Jekọb’?
27  Ọ bụghị Chineke nke ndị nwụrụ anwụ, kama ọ bụ Chineke ndị dị ndụ. Unu na-ehie ụzọ nke ukwuu.”
28  Otu n’ime ndị odeakwụkwọ bịara ebe ahụ nụ ka ha na-arụrịta ụka. Ebe ọ maara na ihe ọ zara ha dị mma, ọ jụrụ ya, sị: “Olee nke bụ́ nke mbụ n’ime ihe niile e nyere n’iwu?”
29  Jizọs zara, sị: “Nke mbụ bụ, ‘Nụrụ, Izrel, Jehova bụ́ Chineke anyị bụ otu Jehova,
30  jiri obi gị dum, jirikwa mkpụrụ obi gị dum, jirikwa uche gị dum, jirikwa ike gị dum hụ Jehova bụ́ Chineke gị n’anya.’
31  Nke abụọ bụ, ‘Hụ onye agbata obi gị n’anya dị ka onwe gị.’ Ọ dịghị ihe ọ bụla ọzọ e nyere n’iwu nke ka ndị a ukwuu.”
32  Odeakwụkwọ ahụ sịrị ya: “Onye Ozizi, ihe i kwuru bụ eziokwu, ‘Ọ bụ Otu, ọ dịghịkwa onye ọzọ ma ọ bụghị Ya’;
33  mmadụ ijikwa obi ya dum na nghọta ya dum na ike ya dum hụ ya n’anya nakwa mmadụ ịhụ onye agbata obi ya n’anya dị ka onwe ya dị nnọọ oké ọnụ ahịa karịa àjà nkịtị na àjà a na-esurecha n’ọkụ.”
34  Ya mere, mgbe Jizọs hụrụ na ọ zara dị ka onye maara ihe, ọ sịrị ya: “Ị nọghị alaeze Chineke ebe dị anya.” Ma ọ dịghịzi onye nwere obi ike ịjụ ya ajụjụ.
35  Otú ọ dị, mgbe Jizọs na-ezi ihe n’ụlọ nsọ, ọ sịrị: “Olee otú o si bụrụ na ndị odeakwụkwọ na-ekwu na Kraịst bụ nwa Devid?
36  Devid si n’ike mmụọ nsọ kwuo, sị: ‘Jehova gwara Onyenwe m, sị: “Nọdụ ala n’aka nri m ruo mgbe m debere ndị iro gị n’okpuru ụkwụ gị.”’
37  Devid kpọrọ ya ‘Onyenwe m,’ ma olee otú o si bụrụ nwa ya?” Oké ìgwè mmadụ ahụ jikwa obi ụtọ na-ege ya ntị.
38  Mgbe ọ nọ na-ezi ihe, o kwuru, sị: “Lezienụ anya maka ndị odeakwụkwọ bụ́ ndị na-achọ ka ha yiri uwe mwụda na-ejegharị ma na-achọ ka a na-ekele ha n’ọma ahịa,
39  na-achọkwa oche ihu n’ụlọ nzukọ na ebe ndị kasị ùgwù ná nri anyasị.
40  Ọ bụ ha na-eripịa ụlọ ụmụ nwaanyị di ha nwụrụ, na-ekpekwa ogologo ekpere iji megharịa ndị mmadụ anya; a ga-ama ha ikpe ka ukwuu.”
41  O wee nọdụ ala chee igbe a na-atụnye ego ihu wee malite ile otú ìgwè mmadụ ahụ si na-atụnye ego n’igbe ndị ahụ a na-atụnye ego; ọtụtụ ndị bara ọgaranya nọkwa na-atụnye ọtụtụ mkpụrụ ego.
42  Ma otu nwaanyị di ya nwụrụ bụ́ onye dara ogbenye bịara tụnye obere mkpụrụ ego abụọ nke ga-azụtali ihe dị nnọọ nta.
43  Ya mere, ọ kpọrọ ndị na-eso ụzọ ya ka ha bịakwute ya wee sị ha: “N’ezie, ana m asị unu na nwaanyị a di ya nwụrụ, bụ́ onye dara ogbenye, tụnyere ihe karịa ihe ndị niile ahụ na-atụnye ego n’igbe ndị ahụ a na-atụnye ego tụnyere;
44  n’ihi na ha niile tụnyere ihe site n’ọtụtụ ihe ha nwere, ma nwaanyị a tụnyere ihe niile o nwere, ihe dum o ji biri, n’agbanyeghị na ọ nọ n’ụkọ.”
Mak 13
1  Mgbe o si n’ụlọ nsọ ahụ na-apụ, otu n’ime ndị na-eso ụzọ ya sịrị ya: “Onye Ozizi, ị̀ hụkwara ụdị nkume ndị a na ụdị ụlọ ndị a?”
2  Otú ọ dị, Jizọs sịrị ya: “Ị̀ hụrụ nnukwu ụlọ ndị a? A gaghị ahapụ otu nkume n’elu nkume ibe ya ma ọlị n’ebe a n’akwatughị ya.”
3  Mgbe ọ nọ ọdụ n’Ugwu Oliv, chee ụlọ nsọ ahụ ihu, Pita na Jems na Jọn na Andru malitere ịjụ ya mgbe naanị ha nọ, sị:
4  “Gwa anyị, Olee mgbe ihe ndị a ga-eme, gịnị ga-abụkwa ihe ịrịba ama nke ọgwụgwụ ihe ndị a niile?”
5  Ya mere, Jizọs malitere ịsị ha: “Lezienụ anya ka onye ọ bụla ghara iduhie unu.
6  Ọtụtụ ndị ga-abịa n’aha m, sị, ‘Ọ bụ m bụ ya,’ ha ga-eduhiekwa ọtụtụ mmadụ.
7  Mgbe unu na-anụkwa mkpọtụ agha na akụkọ agha, unu atụla ụjọ; ihe ndị a aghaghị ime, ma ọgwụgwụ erubeghị.
8  “N’ihi na mba ga-ebuso mba ọzọ agha, alaeze ga-ebusokwa alaeze ọzọ agha, a ga-enwe ala ọma jijiji n’ebe dị iche iche, a ga-enwe ụkọ nri. Ihe ndị a bụ mmalite ihe ụfụ nke nhụjuanya.
9  “Ma unu onwe unu, lezienụ anya; ndị mmadụ ga-akpụrụ unu gaa n’ụlọikpe obodo, a ga-etikwa unu ihe n’ụlọ nzukọ, a ga-emekwa ka unu guzoro n’ihu ndị gọvanọ na ndị eze n’ihi m, ka ọ bụrụ àmà nye ha.
10  A ghaghịkwa ibu ụzọ kwusaa ozi ọma ahụ ná mba niile.
11  Ma mgbe ha du unu na-aga ka ha nyefee unu, unu ebula ụzọ na-echegbu onwe unu banyere ihe unu ga-ekwu; kama ihe ọ bụla e nyere unu n’oge awa ahụ, kwuonụ ya, n’ihi na ọ bụghị unu na-ekwu, kama ọ bụ mmụọ nsọ na-ekwu.
12  Nwanne ga-enyefekwa nwanne ya n’aka ọnwụ, nna ga-enyefekwa nwa, ụmụ ga-ebilikwa megide nne na nna ha ma mee ka e gbuo ha;
13  mmadụ niile ga-akpọkwa unu asị n’ihi aha m. Ma, ọ bụ onye tachiri obi ruo ọgwụgwụ ka a ga-azọpụta.
14  “Otú ọ dị, mgbe unu hụrụ ihe arụ nke na-akpata ịtọgbọrọ n’efu ka o guzo n’ebe ọ na-ekwesịghị iguzo (onye na-agụ, ya jiri nghọta mee ihe). Mgbe ahụ, ka ndị nọ na Judia malite ịgbaga n’ugwu.
15  Ka onye nọ n’elu ụlọ ghara ịrịdata, ya abanyekwala n’ụlọ ya ka o were ihe ọ bụla;
16  onye nọ n’ubi, ya alaghachikwala n’ihe ndị ọ hapụrụ ka ọ chịrị uwe elu ya.
17  Ahụhụ ga-adịrị ụmụ nwaanyị dị ime na ndị na-enye nwa ara n’ụbọchị ndị ahụ!
18  Na-ekpenụ ekpere ka ọ ghara ime n’oge oyi;
19  n’ihi na ụbọchị ndị ahụ ga-abụ ụbọchị mkpagbu nke a na-enwebeghị ụdị ya kemgbe ihe ndị Chineke kere malitere ịdị ruo mgbe ahụ, a gaghị enwekwa ya ọzọ.
20  N’eziokwu, ọ bụrụ na Jehova emeghị ka ụbọchị ndị ahụ dị mkpirikpi, a gaghị azọpụta anụ ahụ́ ọ bụla. Ma n’ihi ndị a họọrọ, ya bụ, ndị ọ họọrọ, o mewo ka ụbọchị ndị ahụ dị mkpirikpi.
21  “Mgbe ahụkwa, ọ bụrụ na onye ọ bụla asị unu, ‘Lee! Kraịst nọ n’ebe a,’ ‘Lee! Ọ nọ n’ebe ahụ,’ unu ekwela.
22  N’ihi na Kraịst ụgha na ndị amụma ụgha ga-ebili ma mee ihe ịrịba ama na ihe ijuanya dị iche iche iji duhie ndị a họọrọ, ma ọ bụrụ na o kwere omume.
23  Ya mere, lezienụ anya; agwawo m unu ihe niile tupu oge eruo.
24  “Ma n’ụbọchị ndị ahụ, mgbe mkpagbu ahụ gasịrị, anyanwụ ga-agba ọchịchịrị, ọnwa agaghịkwa enye ìhè ya,
25  kpakpando ga-esikwa n’eluigwe na-adapụsị, a ga-emekwa ka ike ndị dị n’eluigwe maa jijiji.
26  Mgbe ahụ, ha ga-ahụ Nwa nke mmadụ ka ọ na-abịa n’ígwé ojii n’ike na ebube dị ukwuu.
27  Mgbe ahụ, ọ ga-ezipụ ndị mmụọ ozi, ha ga-esikwa n’akụkụ anọ nke ụwa chịkọta ndị ọ họọrọ, site na nsọtụ ụwa ruo na nsọtụ eluigwe.
28  “Sinụ n’osisi fig mụta ihe atụ a: Ozugbo alaka ọhụrụ ya dịwara nro ma pupụtawa akwụkwọ, unu na-amara na oge okpomọkụ dị nso.
29  N’otu aka ahụkwa, mgbe unu hụrụ ka ihe ndị a na-eme, maranụ na ọ nọ nso n’ọnụ ụzọ.
30  N’ezie, ana m asị unu na ọgbọ a agaghị agabiga ma ọlị ruo mgbe ihe ndị a niile mere.
31  Eluigwe na ụwa ga-agabiga, ma okwu m agaghị agabiga.
32  “Ọ dịghị onye maara ụbọchị ahụ ma ọ bụ oge awa ahụ, ndị mmụọ ozi nọ n’eluigwe amaghị, Ọkpara ahụ amaghịkwa, kama naanị Nna m maara.
33  Na-elenụ anya, mụrụnụ anya, n’ihi na unu amaghị mgbe oge ahụ a kara aka bụ.
34  Ọ dị ka nwoke jewere mba ọzọ, nke hapụrụ ụlọ ya ma nye ndị ohu ya ikike. O nyere onye nke ọ bụla ọrụ ọ ga-arụ, nyekwa onye nche ọnụ ụzọ iwu ka ọ na-eche nche.
35  Ya mere, na-echenụ nche, n’ihi na unu amaghị mgbe nna nwe ụlọ ga-abịa, ma ọ̀ bụ n’uhuruchi ka ọ̀ bụ n’etiti abalị ka ọ̀ bụ mgbe oké ọkpa ji akwa ka ọ̀ bụ n’isi ụtụtụ;
36  ka o wee ghara ịhụ unu ka unu na-ehi ụra mgbe ọ lọtara na mberede.
37  Ma ihe m na-agwa unu ka m na-agwa mmadụ niile, Na-echenụ nche.”
Mak 14
1  A ga-enwe ememme ngabiga na ememme achịcha na-ekoghị eko n’ụbọchị abụọ na-abịa abịa. Ndị isi nchụàjà na ndị odeakwụkwọ na-achọkwa otú ha ga-esi were ụzọ akọ jide ya ma gbuo ya;
2  n’ihi na ha kwuru ugboro ugboro, sị: “Ọ bụghị n’oge ememme a; ma eleghị anya, ndị mmadụ nwere ike ịkpata ọgba aghara.”
3  Mgbe ọ nọ na Betani n’ụlọ Saịmọn onye ekpenta, ka ọ nọ na-eri nri, otu nwaanyị ji mkpọ̀ alabasta mmanụ nke na-esi ísì ụtọ bịa. Ọ bụ ezigbo mmanụ nad nke dị oké ọnụ. Mgbe o mepere mkpọ̀ alabasta ahụ, ọ malitere ịwụkwasị ya n’isi Ya.
4  Ya mere, ụfọdụ ndị ji iwe na-ekwu n’etiti onwe ha, sị: “Gịnị mere e ji laa mmanụ a na-esi ísì ụtọ n’iyi otú a?
5  N’ihi na a gaara ere mmanụ a na-esi ísì ụtọ ihe karịrị narị mkpụrụ ego dinarịọs atọ, were ya nye ndị ogbenye!” Ha nọkwa na-ewesa nwaanyị ahụ iwe nke ukwuu.
6  Ma Jizọs sịrị: “Hapụnụ ya. Gịnị mere unu ji na-enye ya nsogbu? O meere m ihe ọma.
7  N’ihi na unu na ndị ogbenye nọ mgbe niile, unu pụkwara imere ha ihe ọma mgbe niile mgbe ọ bụla unu chọrọ, ma mụ na unu anọghị mgbe niile.
8  O mere ihe o nwere ike ime; o tere ahụ́ m mmanụ na-esi ísì ụtọ iji kwadebe m tupu oge eruo maka olili m.
9  N’ezie, ana m asị unu, N’ebe ọ bụla a na-ekwusa ozi ọma ahụ n’ụwa dum, a ga na-akọ ihe nwaanyị a mere ka ọ bụrụ ihe a ga-eji na-echeta ya.”
10  Judas Iskarịọt, otu n’ime mmadụ iri na abụọ ahụ, wee gakwuru ndị isi nchụàjà ka o wee rara ya nye n’aka ha.
11  Mgbe ha nụrụ ya, ha ṅụrịrị ọṅụ wee kwe nkwa inye ya ego ọlaọcha. Ya mere, ọ malitere ịchọ ụzọ dị mfe ọ ga-esi rara ya nye.
12  N’ụbọchị mbụ nke ememme achịcha na-ekoghị eko, mgbe ha na-achụ anụ e ji eme ememme ngabiga n’àjà dị ka omenala ha si dị, ndị na-eso ụzọ ya sịrị ya: “Olee ebe ị chọrọ ka anyị gaa kwadebe ka ị nọrọ rie nri ememme ngabiga?”
13  O wee zipụ mmadụ abụọ n’ime ndị na-eso ụzọ ya, sị ha: “Gaanụ n’ime obodo, otu nwoke nke bu udu mmiri ga-ezute unu. Soronụ ya,
14  n’ebe ọ bụla ọ banyere, sịnụ onyeisi ezinụlọ ahụ, ‘Onye Ozizi sịrị: “Olee ọnụ ụlọ ndị ọbịa e debeere m, bụ́ ebe mụ na ndị na-eso ụzọ m ga-anọ rie nri ememme ngabiga?”’
15  Ọ ga-egosi unu nnukwu ọnụ ụlọ dị n’elu, nke a kwadebere, doziekwa; kwadeberenụ anyị nri ememme ngabiga n’ebe ahụ.”
16  Ya mere, ndị na-eso ụzọ ya gawara, ha wee banye n’ime obodo wee hụ ya dị nnọọ ka ọ gwara ha; ha wee kwadebe maka ememme ngabiga ahụ.
17  Mgbe o ruru ná mgbede, ya na mmadụ iri na abụọ ahụ bịara.
18  Mgbe ha nọ na-eri ihe na tebụl, Jizọs sịrị: “N’ezie, ana m asị unu, Otu onye n’ime unu, onye mụ na ya na-erikọ nri, ga-arara m nye.”
19  Ha malitere inwe mwute, na-agwa ya n’otu n’otu, sị: “Ọ bụghị m, ka ọ̀ bụ m?”
20  Ọ sịrị ha: “Ọ bụ otu onye n’ime unu mmadụ iri na abụọ, onye mụ na ya ga-esurukọ achịcha n’otu efere.
21  N’ezie, Nwa nke mmadụ na-ahapụ, dị nnọọ ka e dere banyere ya, ma ahụhụ ga-adịrị onye a ga-esi n’aka ya rara Nwa nke mmadụ nye! Ọ gaara akara onye ahụ mma ma a sị na a mụghị ya amụ.”
22  Ka ha nọ na-eri ihe, o weere otu ogbe achịcha, gọzie ya, nyawaa ya, were ya nye ha, sị: “Naranụ ya, nke a pụtara ahụ́ m.”
23  O bukwaara otu iko, kelee Chineke, bunyekwa ha ya. Ha niile wee ṅụọ ya.
24  O wee sị ha: “Nke a pụtara ‘ọbara m nke ọgbụgba ndụ ahụ,’ nke a ga-awụpụ n’ihi ọtụtụ mmadụ.
25  N’ezie, ana m asị unu, Agaghị m aṅụ mmanya si ná mkpụrụ vaịn ọzọ ruo ụbọchị ahụ m ga-aṅụ ya nke ọhụrụ n’alaeze Chineke.”
26  N’ikpeazụ, mgbe ha bụsịrị abụ otuto, ha pụrụ gaa n’Ugwu Oliv.
27  Jizọs wee sị ha: “Unu niile ga-asụ ngọngọ, n’ihi na e dere, sị, ‘M ga-egbu onye ọzụzụ atụrụ, atụrụ ya ga-agbasasịkwa.’
28  Ma mgbe a kpọlitesịrị m, m ga-ebu unu ụzọ gaa Galili.”
29  Ma Pita sịrị ya: “Ọ bụrụgodị na ndị ọzọ niile asụọ ngọngọ, agaghị m asụ ngọngọ.”
30  Jizọs wee sị ya: “N’ezie, ana m asị gị, Gị onwe gị, taa, ee, n’abalị a, tupu oké ọkpa akwaa ugboro abụọ, gị onwe gị ga-agọnahụ m ugboro atọ.”
31  Ma ọ malitere ikwusi ike, sị: “Ọ bụrụgodị na m ga-eso gị nwụọ, agaghị m agọnahụ gị ma ọlị.” Ndị ọzọ niile malitekwara ikwu otu ihe ahụ.
32  Ha wee bịa n’ebe a na-akpọ Getsemeni, o wee gwa ndị na-eso ụzọ ya, sị: “Nọdụnụ ala n’ebe a ka m gaa kpee ekpere.”
33  O wee kpọrọ Pita, Jems na Jọn. Ọ malitere inwe mwute, na-echegbukwa onwe ya nke ukwuu.
34  O wee sị ha: “Ọ na-ewute mkpụrụ obi m nke ukwuu, ọbụna ruo ọnwụ. Nọrọnụ n’ebe a, na-echenụ nche.”
35  Mgbe ọ gatụrụ n’ihu, ọ dara n’ala wee malite ikpe ekpere ka oge awa ahụ gabiga ya, ma ọ bụrụ na o kwere omume.
36  O wee gaa n’ihu ịsị: “Aba, Nna, ihe niile kwere omume n’ebe ị nọ; wepụ iko a n’ebe m nọ. Ma ọ bụghị ihe m chọrọ, kama ihe ị chọrọ.”
37  O wee bịa hụ ha ka ha na-ehi ụra, o wee gwa Pita, sị: “Saịmọn, ị̀ na-ehi ụra? Í nweghị ike ị ga-eji chee nche ruo otu awa?
38  Na-echenụ nche, na-ekpekwanụ ekpere, ka unu wee ghara ịbanye n’ọnwụnwa. N’ezie, mmụọ dị njikere, ma anụ ahụ́ adịghị ike.”
39  O wee pụọ ọzọ ma kpee ekpere, kwuo otu okwu ahụ.
40  Ọ bịaghachikwara hụ ha ka ha na-ehi ụra, n’ihi na ụra dị ha n’anya, ya mere, ha amaghị ihe ha ga-aza ya.
41  O wee bịa nke ugboro atọ wee sị ha: “N’ụdị oge dị otú a ka unu na-ehi ụra, na-ezu ike! O zuwo! Oge awa ahụ eruwo! Lee! A na-arara Nwa nke mmadụ nye n’aka ndị mmehie.
42  Bilienụ, ka anyị pụọ. Lee! Onye ga-arara m nye abịaruwo nso.”
43  Ozugbo ahụ, mgbe ọ ka kpụ okwu n’ọnụ, Judas, otu n’ime mmadụ iri na abụọ ahụ, bịarutere, ya na ìgwè mmadụ ndị ji mma agha na okpiri, ndị si n’ebe ndị isi nchụàjà na ndị odeakwụkwọ na ndị okenye nọ.
44  Onye ga-arara ya nye nyere ha ihe àmà ya na ha kwekọrịtara, sị: “Onye ọ bụla m susuru ọnụ, ọ bụ ya; jidenụ ya, leziekwanụ anya kpụrụ ya gawa.”
45  O wee bịaruo nso kpọmkwem n’ebe ọ nọ, sị: “Rabaị!” ma jiri nwayọọ susuo ya ọnụ.
46  Ya mere, ha kpaara ya aka wee jide ya.
47  Otú ọ dị, otu n’ime ndị guzo n’akụkụ mịịrị mma agha ya, gbuo ya ohu nnukwu onye nchụàjà wee bepụ ya ntị.
48  Ma Jizọs sịrị ha: “Ùnu ji mma agha na okpiri bịa ijide m dị ka à ga-asị na unu bịara ijide onye na-apụnara mmadụ ihe?
49  Mụ na unu na-anọ n’ụlọ nsọ kwa ụbọchị, m wee na-ezi ihe, ma unu ejideghị m. Otú o sina dị, ọ bụ ka Akwụkwọ Nsọ wee mezuo.”
50  Ha niile wee hapụ ya gbaa ọsọ.
51  Ma otu nwa okorobịa nke yi uwe linin mara mma, nke na-eyighị ihe ọzọ n’ahụ́, malitere iso ya n’azụ, ọ nọghịkwa ebe dị anya; ha nwakwara ijide ya,
52  ma ọ hapụrụ uwe linin ya wee gbara ahụ́ ọtọ gbalaga.
53  Ha duuru Jizọs gakwuru nnukwu onye nchụàjà, ndị isi nchụàjà na ndị okenye na ndị odeakwụkwọ niile zukọkwara.
54  Ma Pita sooro ya, ọ nọkwa n’ebe dịtụ anya, o wee soro ya ruo na mbara èzí nnukwu onye nchụàjà ahụ; o sokwa ndị na-eje ozi n’ụlọ nọrọ ọdụ na-anya ọkụ n’ihu otu ọkụ nke na-enwu nke ọma.
55  N’oge ahụ, ndị isi nchụàjà na Sanhedrin dum na-achọgharị ihe a ga-eji gbagide Jizọs akaebe ka ha wee gbuo ya, ma ọ dịghị nke ha na-ahụ.
56  N’ezie, ọtụtụ ndị nọ na-agbagide ya akaebe ụgha, ma akaebe ha ekwekọrịtaghị.
57  Ụfọdụ ndị na-ebilikwa ma na-agbagide ya akaebe ụgha, sị:
58  “Anyị nụrụ ka ọ na-asị, ‘M ga-akwatu ụlọ nsọ a nke e ji aka mee, n’ime ụbọchị atọ, m ga-ewu ọzọ nke a na-ejighị aka mee.”’
59  Ma akaebe ha ekwekọrịtaghịkwa n’ihe ndị a.
60  N’ikpeazụ, nnukwu onye nchụàjà ahụ biliri n’etiti ha wee jụọ Jizọs, sị: “Ó nweghị ihe ị ga-aza? Gịnị ka i nwere ikwu n’akaebe a ndị a na-agbagide gị?”
61  Ma ọ gbachiri nkịtị, ọ dịghịkwa ihe ọ zara ma ọlị. Nnukwu onye nchụàjà ahụ malitere ọzọ ịjụ ya, sị: “Ọ̀ bụ gị bụ Kraịst, Ọkpara nke Onye A Gọziri Agọzi?”
62  Jizọs wee sị: “Ọ bụ m; unu onwe unu ga-ahụkwa Nwa nke mmadụ ka ọ nọ ọdụ n’aka nri nke ike ma na-abịa n’ígwé ojii nke eluigwe.”
63  Nnukwu onye nchụàjà ahụ wee dọwaa uwe ime ya ma kwuo, sị: “Ọ̀ ka dị anyị mkpa ịchọ ndị akaebe?
64  Unu nụrụ nkwulu ahụ. Gịnị ka unu chọpụtara?” Ha niile mara ya ikpe na o kwesịrị ọnwụ.
65  Ụfọdụ wee malite ịgbụ ya ọnụ mmiri na ikpuchi ihu ya dum na isu ya ọkpọ na ịsị ya: “Buo amụma!” Ndị na-eje ozi n’ụlọikpe mara ya ụra n’ihu wee kpụrụ ya pụọ.
66  Mgbe Pita nọ n’ala na mbara èzí ahụ, otu n’ime ụmụ agbọghọ ndị na-ejere nnukwu onye nchụàjà ahụ ozi bịara,
67  mgbe ọ hụrụ Pita ka ọ na-anya ọkụ, o legidere ya anya wee sị: “Gị onwe gị kwa na onye Nazaret, bụ́ Jizọs a, na-anọ.”
68  Ma ọ gọrọ agọ, sị: “Amaghị m onye ọ bụ, aghọtaghịkwa m ihe ị na-ekwu,” o wee pụọ n’èzí gaa n’ime ọnụ ụlọ mbata.
69  Mgbe nwa agbọghọ ahụ na-eje ozi hụrụ ya n’ebe ahụ, ọ malitekwara ịsị ndị guzo n’akụkụ: “Onye a bụ otu n’ime ha.”
70  Ọ gọrọ agọ ọzọ. Mgbe nwa oge gasịrị, ndị guzo n’akụkụ malitere ịgwa Pita, sị: “N’ezie ị bụ otu n’ime ha, n’ihi na, n’eziokwu, ị bụ onye Galili.”
71  Ma o bidoro ịbụ onwe ya ọnụ na ịṅụ iyi, sị: “Amaghị m onye a unu na-ekwu banyere ya.”
72  Ozugbo ahụ, oké ọkpa kwara nke ugboro abụọ; Pita wee cheta okwu Jizọs gwara ya: “Tupu oké ọkpa akwaa ugboro abụọ, ị ga-agọnahụ m ugboro atọ.” O jitelighị onwe ya, o wee malite ibe ákwá.
Mak 15
1  Ozugbo o ruru n’isi ụtụtụ, ndị isi nchụàjà na ndị okenye na ndị odeakwụkwọ, ya bụ, Sanhedrin dum, gbara izu. Ha wee kee Jizọs agbụ ma kpụrụ ya pụọ wee nyefee ya n’aka Paịlet.
2  Paịlet wee jụọ ya, sị: “Ị̀ bụ eze ndị Juu?” Ọ zara ya, sị: “Ọ bụ gị kwuru ya.”
3  Ma ndị isi nchụàjà gara n’ihu ibo ya ọtụtụ ebubo.
4  Paịlet wee malite ọzọ ịjụ ya, sị: “Í nweghị ihe ị ga-aza? Lee ọtụtụ ebubo ha na-ebo gị.”
5  Ma ọ dịghị ihe ọzọ Jizọs zara, o wee ju Paịlet anya.
6  Mgbe ọ bụla a na-eme ememme a, ọ na-ahapụrụ ha otu onye mkpọrọ nke ha rịọrọ ka ọ tọhapụrụ ha.
7  N’oge ahụ, e nwere otu onye a na-akpọ Barabas, onye a tụrụ ya na ndị na-emegide ọchịchị mkpọrọ. Ndị a gburu ọchụ mgbe ha na-emegide ọchịchị.
8  Ya mere, ìgwè mmadụ ahụ bịara wee malite ịrịọ ya ka o meere ha ihe ọ na-emere ha.
9  Paịlet sịrị ha: “Ùnu chọrọ ka m hapụrụ unu eze ndị Juu?”
10  N’ihi na ọ maara na ọ bụ anyaụfụ mere ndị isi nchụàjà ji nyefee ya n’aka ya.
11  Ma ndị isi nchụàjà ahụ kpasuru ìgwè mmadụ ahụ ime aghara ka o wee hapụrụ ha Barabas, kama ịhapụ Jizọs.
12  Paịlet gwakwara ha, sị: “Gịnịzi ka m ga-eme onye ahụ unu na-akpọ eze ndị Juu?”
13  Ha tiri mkpu ọzọ, sị: “Kpọgide ya n’osisi!”
14  Ma Paịlet gara n’ihu ịsị ha: “N’ihi gịnị, olee ihe ọjọọ o mere?” Ma ha tikwuru mkpu, sị: “Kpọgide ya n’osisi!”
15  Paịlet wee hapụrụ ha Barabas n’ihi na ọ chọrọ ime ihe ìgwè mmadụ ahụ kwuru. Mgbe ọ pịasịrị Jizọs ụtarị, o nyefere ya n’aka ha ka a kpọgide ya n’osisi.
16  Ndị agha wee kpụrụ ya banye na mbara èzí, ya bụ, n’obí gọvanọ; ha kpọkọtakwara ndị agha dum,
17  ha wee yiwe ya ákwà na-acha odo odo, jirikwa ogwu kpaa okpueze, were ya kpuwe ya.
18  Ha malitekwara ikele ya, sị: “Ndeewo, gị Eze ndị Juu!”
19  Ha na-etikwa ya okporo amị n’isi ma na-agbụ ya ọnụ mmiri, ha na-egbukwa ikpere n’ala kpọọrọ ya isiala.
20  N’ikpeazụ, mgbe ha ji ya mechaa ihe ọchị, ha yipụrụ ya ákwà ahụ na-acha odo odo ma yiwe ya uwe elu ya. Ha wee kpụrụ ya pụọ ka ha kpọgide ya n’osisi.
21  Ha manyekwara otu onye na-agafe agafe, bụ́ Saịmọn onye Saịrini, onye si n’ime obodo na-abịa, bụ́ nna Alegzanda na Rufọs, ka o buru osisi ịta ahụhụ Jizọs.
22  Ha wee kpọta ya n’ebe bụ́ Gọlgọta, nke pụtara, ma a sụgharịa ya, Ebe Okpokoro Isi.
23  N’ebe a, ha nwara inye ya mmanya a gwakọtara ya na mea na-egbu egbu, ma ọ ṅụghị ya.
24  Ha wee kpọgide ya n’osisi. Ha kekwara uwe elu ya site n’ife nza ka ha wee mara onye ga-ewere nke ọ ga-ewere.
25  Ma ọ bụ oge awa nke atọ, ha wee kpọgide ya n’osisi.
26  E dekwara ebubo e boro ya n’elu osisi ahụ, ya bụ, “Eze ndị Juu.”
27  Ha kpọgidekọkwara ya na mmadụ abụọ na-apụnara mmadụ ihe n’osisi, otu onye n’aka nri ya, otu onye n’aka ekpe ya.
28  ——
29  Ndị na-agafe agafe nọ na-ekwujọ ya, na-efufe isi, sị: “Tụfịa! Gị onye ga-akwatu ụlọ nsọ, onye ga-ewukwa ya n’ụbọchị atọ,
30  zọpụta onwe gị site n’isi n’osisi ịta ahụhụ ahụ rịdata.”
31  Otú ahụkwa ka ndị isi nchụàjà na ndị odeakwụkwọ ji ya na-eme ihe ọchị n’etiti onwe ha, sị: “Ọ zọpụtara ndị ọzọ; ọ pụghị ịzọpụta onwe ya!
32  Ka Kraịst bụ́ Eze Izrel si n’osisi ịta ahụhụ rịdata ugbu a, ka anyị wee hụ ma kwere.” Ọbụna ndị ahụ a kpọgidekọrọ ya na ha n’osisi nọ na-akọcha ya.
33  Mgbe o ruru oge awa nke isii, ọchịchịrị gbachiri ala ahụ dum ruo n’oge awa nke itoolu.
34  N’oge awa nke itoolu kwa, Jizọs tiri mkpu n’oké olu, sị: “Eli, Eli, lama sabaktani?” nke pụtara, ma a sụgharịa ya: “Chineke m, Chineke m, gịnị mere i ji gbahapụ m?”
35  Mgbe ụfọdụ n’ime ndị guzo nso nụrụ ya, ha malitere ịsị: “Lee! Ọ na-akpọ Ịlaịja.”
36  Ma otu onye gbaara ọsọ wee mikpuo ogbo n’ime mmanya gbara ụka, dokwasị ya n’okporo amị, wee malite inye ya ka ọ ṅụọ, sị: “Hapụnụ ya! Ka anyị hụ ma Ịlaịja ọ̀ ga-abịa kpọdata ya.”
37  Ma Jizọs tiri oké mkpu wee kubie ume.
38  Ákwà mgbochi nke ebe nsọ wee dọwaa ụzọ abụọ malite n’elu ruo n’ala.
39  Ma mgbe onyeisi ndị agha nke guzo nso ma na-ele ya anya hụrụ ihe ndị a mere mgbe o kubiri ume, ọ sịrị: “N’ezie, nwoke a bụ Ọkpara Chineke.”
40  E nwekwara ndị inyom nọ n’ebe dịtụ anya na-ele anya, Meri Magdalin so n’ime ha, tinyere Meri bụ́ nne Jems nke Nta na Josis, nakwa Salomi,
41  bụ́ ndị na-eso ya ma na-ejere ya ozi mgbe ọ nọ na Galili, na ọtụtụ ndị inyom ndị ọzọ ya na ha so gbagote Jeruselem.
42  Ma mgbe o ruru mgbede, ebe ọ bụ ụbọchị Nkwadebe, ya bụ, chi ga-abọta ụbọchị izu ike,
43  Josef onye Arimatia bịara. Ọ bụ onye òtù Nzukọ. Ọ bụ onye a na-akwanyere ùgwù, onye nọkwa na-echere alaeze Chineke. O ji obi ike gaa n’ihu Paịlet ma rịọ ka e bunye ya ozu Jizọs.
44  Ma Paịlet chọrọ ịma ma ọ̀ nwụọla, mgbe ọ kpọrọ onyeisi ndị agha ahụ, ọ jụrụ ya ma ọ̀ nwụwo.
45  Ya mere, mgbe ọ chọpụtara n’aka onyeisi ndị agha ahụ, o nyere Josef ikike iburu ozu ahụ.
46  Ya mere, ọ zụrụ ákwà linin ọma ma budata ya, were ákwà linin ọma ahụ fụọ ya ma lie ya n’ili e gwuru n’oké nkume; o wee kwara otu nkume kwachie ọnụ ụzọ ili ncheta ahụ.
47  Ma Meri Magdalin na Meri nne Josis nọ na-ele anya n’ebe ahụ e liri ya.
Mak 16
1  Ya mere, mgbe ụbọchị izu ike gafere, Meri Magdalin, na Meri nne Jems, na Salomi zụrụ ihe na-esi ísì ụtọ ka ha gaa tee ya.
2  N’isi ụtụtụ n’ụbọchị mbụ n’izu ahụ, ha bịara n’ili ncheta ahụ, mgbe anyanwụ wara.
3  Ha nọkwa na-agwa ibe ha, sị: “Ònye ga-akwapụrụ anyị nkume n’ọnụ ụzọ ili ncheta ahụ?”
4  Ma mgbe ha leliri anya, ha hụrụ na a kwapụwo nkume ahụ, ọ bụ ezie na o buru oké ibu.
5  Mgbe ha banyere n’ili ncheta ahụ, ha hụrụ nwa okorobịa nọ ọdụ n’akụkụ aka nri bụ́ onye yi uwe mwụda ọcha, o wee ju ha anya.
6  Ọ sịrị ha: “Ya ejuzila unu anya. Unu na-achọ Jizọs onye Nazaret, bụ́ onye a kpọgidere n’osisi. A kpọlitewo ya, ọ nọghị n’ebe a. Leenụ ebe e liri ya!
7  Ma gaanụ gwa ndị na-eso ụzọ ya, gwakwa Pita, sị, ‘O buruwo unu ụzọ gawa Galili; n’ebe ahụ ka unu ga-ahụ ya, dị nnọọ ka ọ gwara unu.”’
8  Ya mere, mgbe ha si n’ili ncheta ahụ pụta, ha ji ọsọ gbapụ, n’ihi na ha na-ama jijiji, nọrọkwa ná mgbagwoju anya. Ọ dịghịkwa onye ha gwara ihe ọ bụla, n’ihi na egwu na-atụ ha.
9  Mgbe o biliri n’isi ụtụtụ, n’ụbọchị mbụ n’izu ahụ, o bu ụzọ pụta n’ihu Meri Magdalin, bụ́ onye ọ chụpụrụ mmụọ ọjọọ asaa n’ahụ́ ya. 
10  Nwaanyị ahụ gara kọọrọ ndị ha na Jizọs na-anọ, ka ha nọ na-eru uju, na-akwa ákwá. 
11  Ma mgbe ha nụrụ na o bilitewo n’ọnwụ nakwa na nwaanyị ahụ hụrụ ya, ha ekweghị. 
12  Mgbe ihe ndị a gasịrị, ọ pụtara n’ọdịdị ọzọ n’ihu mmadụ abụọ n’ime ha ndị na-aga n’ụzọ, ka ha na-abanye n’ime obodo; 
13  ha wee laghachi, kọọrọ ndị ọzọ. Ha ekweghịkwa ihe ndị a kwuru. 
14  Ma mgbe e mesịrị, ọ pụtara n’ihu mmadụ iri na otu ahụ mgbe ha nọ na-eri ihe na tebụl, o wee katọọ enweghị okwukwe ha na obi ịkpọ nkụ ha, n’ihi na ha ekweghị ihe ndị ahụ hụrụ ya ugbu a e si ná ndị nwụrụ anwụ kpọlite ya kwuru. 
15  O wee sị ha: “Gaanụ n’ime ụwa dum kwusaara ihe niile e kere eke ozi ọma. 
16  A ga-azọpụta onye kweere, nke e mekwara baptizim, ma a ga-ama onye na-ekweghị ikpe. 
17  Ihe ịrịba ama ndị a ga-esokwa ndị kweere: Ha ga-eji aha m chụpụ ndị mmụọ ọjọọ, ha ga-ekwu okwu n’asụsụ dị iche iche, 
18  ha ga-ejikwa aka ha chịlite agwọ, ọ bụrụkwa na ha aṅụọ ihe ọ bụla na-egbu mmadụ, ọ gaghị emerụ ha ahụ́ ma ọlị. Ha ga-ebikwasị ndị na-arịa ọrịa aka n’isi, ahụ́ adị ha mma.”
19  Ya mere, mgbe Onyenwe anyị Jizọs gwasịrị ha okwu, a kpọgoro ya n’eluigwe, o wee nọdụ ala n’aka nri Chineke. 
20  N’ihi ya, ha pụrụ wee na-ekwusa Alaeze ahụ n’ebe niile, ka Onyenwe anyị so ha na-arụ ọrụ ma na-akwado ozi ahụ site n’ihe ịrịba ama ndị na-eso ya.
Luk 1
1 Ebe ọtụtụ ndị gbalịworo ide ihe ndị mere eme bụ́ ndị anyị kwenyezuru,
2  dị nnọọ ka ndị ji anya ha hụ ihe ndị a site ná mmalite, ndị kwusakwara ozi ahụ, nyefere anyị ihe ndị a,
3  ekpebikwara m idetara gị ihe ndị a n’usoro n’usoro, gị Tiofilọs onye ukwu, n’ihi na esi m ná mmalite nyochaa ihe niile n’ụzọ ziri ezi,
4  ka i wee mara n’ụzọ zuru ezu na ihe niile e ji ọnụ kụziere gị bụ eziokwu.
5  N’ụbọchị Herọd, bụ́ eze Judia, e nwere otu onye nchụàjà aha ya bụ Zekaraya nke nọ n’ìgwè nke Abaịja. O nwekwara nwunye onye bụ́ otu n’ime ụmụ Erọn. Aha ya bụ Elizabet.
6  Ha abụọ bụ ndị ezi omume n’ihu Chineke n’ihi na ha na-eje ije otú a na-apụghị ịta ha ụta, dị ka iwu na ntụziaka niile nke Jehova si dị.
7  Ma ha enweghị nwa, n’ihi na Elizabet bụ nwaanyị aga, ha abụọ emewokwa agadi.
8  Ma ka ọ nọ na-arụ ọrụ dị ka onye nchụàjà n’ebe e kenyere ìgwè nke ya ọrụ n’ihu Chineke,
9  dị ka ndị nchụàjà na-eme, o ruuru ya isure ihe na-esi ísì ụtọ n’ọkụ mgbe ọ banyere n’ebe nsọ Jehova;
10  ìgwè mmadụ niile nọkwa na-ekpe ekpere n’èzí n’oge awa e ji esure ihe na-esi ísì ụtọ n’ọkụ.
11  Mmụọ ozi Jehova pụtara ìhè n’ihu ya wee guzoro n’akụkụ aka nri nke ebe ịchụàjà nke ihe nsure ọkụ na-esi ísì ụtọ.
12  Ma ihe Zekaraya hụrụ malitere inye ya nsogbu, egwu wee jide ya.
13  Otú ọ dị, mmụọ ozi ahụ sịrị ya: “Zekaraya, atụla egwu, n’ihi na a nụwo arịrịọ ị na-arịọsi ike, nwunye gị bụ́ Elizabet ga-amụkwara gị nwa nwoke, ị ga-akpọkwa aha ya Jọn.
14  Ị ga-enwekwa ọṅụ na oké obi ụtọ, ọtụtụ ndị ga-aṅụrịkwa ọṅụ n’ihi ọmụmụ ya;
15  n’ihi na ọ ga-abụ onye ukwu n’ihu Jehova. Ma ọ gaghị aṅụ mmanya na ihe ọṅụṅụ ọ bụla na-egbu egbu ma ọlị, ọ ga-ejupụtakwa na mmụọ nsọ malite n’afọ nne ya;
16  ọ ga-eme ka ọtụtụ ụmụ Izrel chigharịkwuru Jehova bụ́ Chineke ha.
17  Ọ ga-ejikwa mmụọ na ike Ịlaịja butere ya ụzọ, iji mee ka obi nke ndị bụ́ nna chigharikwuru ụmụ ha, meekwa ka ndị na-enupụ isi nwee ezi amamihe nke ndị ezi omume, iji kwadebere Jehova otu ndị.”
18  Zekaraya wee gwa mmụọ ozi ahụ, sị: “Olee otú m ga-esi jide nke a n’aka? N’ihi na akawo m nká, nwunye m emewokwa agadi.”
19  Mmụọ ozi ahụ wee zaa ya, sị: “Abụ m Gebriel, onye na-eguzo n’ihu Chineke, e zitere m ka m gwa gị okwu ma zie gị ozi ọma banyere ihe ndị a.
20  Ma, lee! ị ga-ada ogbi, ị gaghịkwa enwe ike ikwu okwu ruo ụbọchị ihe ndị a ga-eme, n’ihi na i kweghị ihe m kwuru, bụ́ ndị a ga-emezu n’oge ha a kara aka.”
21  Ka nke a na-eme, mmadụ niile nọ na-echere Zekaraya, oge ọ na-egbu n’ebe nsọ ahụ malitekwara iju ha anya.
22  Ma mgbe ọ pụtara, o nweghị ike ịgwa ha okwu, ha wee ghọta na ọ ka hụchara ihe dị ebube n’ebe nsọ ahụ; o wee jiri aka na-agwa ha okwu, ma ọ ka dara ogbi.
23  Ma, mgbe ụbọchị nke ya maka ijere ọha mmadụ ozi zuru, ọ lawara n’ụlọ ya.
24  Ma mgbe ụbọchị ndị a gasịrị, Elizabet nwunye ya tụụrụ ime; o wee nọrọ n’ụlọ n’apụtaghị apụta ruo ọnwa ise, sị:
25  “Nke a bụ ụzọ Jehova si meso m ihe n’ụbọchị ndị a o chere ihu n’ebe m nọ iji wepụ nkọcha ndị mmadụ na-akọcha m.”
26  N’ọnwa nke isii ya, Chineke zipụrụ mmụọ ozi Gebriel ka ọ gaa n’obodo Galili nke a na-akpọ Nazaret,
27  ka ọ gakwuru nwa agbọghọ na-amaghị nwoke nke e kwere nkwa na otu nwoke aha ya bụ Josef ga-alụ, bụ́ onye si n’ụlọ Devid; aha nwa agbọghọ ahụ na-amaghị nwoke bụ Meri.
28  Mgbe ọ gakwuuru ya, ọ sịrị ya: “Ndeewo, onye e meere amara dị ukwuu, Jehova nọnyeere gị.”
29  Ma okwu ahụ nyere ya nsogbu nke ukwuu, o wee malite ịtụle ụdị ekele nke a pụrụ ịbụ.
30  Ya mere, mmụọ ozi ahụ sịrị ya: “Atụla egwu, Meri, n’ihi na Chineke meere gị amara;
31  lee! ị ga-atụrụ ime, mụọ nwa nwoke, ị ga-agụkwa ya Jizọs.
32  Onye a ga-abụ onye ukwu, a ga-akpọkwa ya Ọkpara nke Onye Kasị Elu; Jehova Chineke ga-enyekwa ya ocheeze Devid bụ́ nna ya,
33  ọ ga-achịkwa ụlọ Jekọb dị ka eze ruo mgbe ebighị ebi, alaeze ya agaghịkwa enwe ọgwụgwụ.”
34  Ma Meri sịrị mmụọ ozi ahụ: “Olee otú nke a ga-esi mee, ebe ọ bụ na mụ na nwoke ọ bụla enwetụbeghị mmekọahụ?”
35  Mmụọ ozi ahụ zara ya, sị: “Mmụọ nsọ ga-abịakwasị gị, ike nke Onye Kasị Elu ga-ekpuchikwa gị. N’ihi nke ahụ, a ga-akpọ onye ahụ a ga-amụ onye nsọ, Ọkpara Chineke.
36  Ma, lee! Elizabet onye ikwu gị atụrụwokwa ime nwa nwoke n’agadi ya, bụ́ onye a sị na ọ bụ nwaanyị aga, nke a bụkwa ọnwa nke isii ya;
37  n’ihi na, n’ebe Chineke nọ, ọ dịghị okwu ọ bụla e kwupụtaworo nke ga-abụ ihe na-apụghị ime eme.”
38  Meri wee sị: “Lee! Abụ m nwa agbọghọ bụ́ ohu Jehova! Ka o mee dị ka i kwuru.” Mmụọ ozi ahụ wee si n’ebe ọ nọ pụọ.
39  Ya mere, Meri biliri n’ụbọchị ndị a ma banye ngwa ngwa n’ógbè bụ́ ugwu ugwu, n’otu obodo Juda,
40  o wee banye n’ụlọ Zekaraya ma kelee Elizabet.
41  Ka Elizabet nụrụ ekele Meri, nwa nọ ya n’afọ maliri; Elizabet jupụtakwara na mmụọ nsọ,
42  o wee tie mkpu n’olu dara ụda, sị: “Onye a gọziri agọzi ka ị bụ n’etiti ndị inyom, ihe a gọziri agọzi ka mkpụrụ nke afọ gị bụkwa!
43  Ya mere, olee otú o si bụrụ na m nwetara ihe ùgwù a, na nne nke Onyenwe m bịakwutere m?
44  N’ihi na, lee! ka m nụrụ ụda ekele gị, nwa nọ m n’afọ maliri n’obi ụtọ.
45  Obi ụtọ na-adịkwara nwaanyị nke kweere, n’ihi na a ga-emezucha ihe ndị ahụ a gwara ya site n’ebe Jehova nọ.”
46  Meri wee sị: “Mkpụrụ obi m na-eto Jehova,
47  mmụọ m apụghịkwa ịkwụsị inwe oké ọṅụ n’ebe Chineke bụ́ Onye Nzọpụta m nọ;
48  n’ihi na o lekwasịwo anya n’ọnọdụ dị ala nke ohu ya nwaanyị. N’ihi na, lee! site ugbu a gaa n’ihu, ọgbọ niile ga-akpọ m onye obi ụtọ;
49  n’ihi na Onye ahụ nke dị ike emeworo m oké ihe dị iche iche, aha ya dịkwa nsọ;
50  sitekwa n’ọgbọ ruo n’ọgbọ ebere ya na-adịkwasị ndị na-atụ egwu ya.
51  O jiriwo ogwe aka ya rụọ oké ọrụ, ọ chụsasịwo ndị dị mpako n’ihe ha bu n’obi.
52  Ọ kwatuwo ndị nwere ike n’ocheeze, buliekwa ndị ọ na-enweghị ka ọ hà ha elu;
53  o werewo ihe ọma nyejuo ndị agụụ na-agụ afọ, o mewokwa ka ndị nwere akụ̀ gbara aka laa.
54  Ọ gbataworo Izrel bụ́ ohu ya ọsọ enyemaka, iji cheta ebere
55  ọ ga-emere Ebreham na mkpụrụ ya ruo mgbe ebighị ebi, dị nnọọ ka ọ gwara nna nna anyị hà.”
56  Meri wee nọnyere ya ruo ihe dị ka ọnwa atọ, wee laghachi n’ụlọ nke ya.
57  Oge ruru ka Elizabet mụọ nwa. O wee mụọ nwa nwoke.
58  Ndị agbata obi na ndị ikwu ya nụkwara na Jehova emeworo ya ebere ya dị ukwuu, ha wee soro ya na-aṅụrị ọṅụ.
59  N’ụbọchị nke asatọ, ha bịara ibi nwatakịrị ahụ úgwù, ha chọkwara ịgụ ya aha nna ya, bụ́ Zekaraya.
60  Ma nne ya sịrị: “Ee e! kama a ga-agụ ya Jọn.”
61  Mgbe o kwuru nke a, ha sịrị ya: “E nweghị onye ọ bụla n’etiti ndị ikwu gị nke a na-akpọ aha a.”
62  Ha wee jiri aka na-ajụ nna ya ihe ọ chọrọ ka a kpọọ ya.
63  O wee sị ka e nye ya mbadamba ihe, o wee dee, sị: “Jọn bụ aha ya.” O wee ju ha niile anya.
64  Ọnụ ya meghere ozugbo, a tọghekwara ire ya, o wee malite ikwu okwu, na-agọzi Chineke.
65  Egwu wee jide ndị niile bi n’agbata obi ha; a malitekwara ịkọsasị ihe ndị a niile n’ógbè Judia dum bụ́ ugwu ugwu,
66  ndị niile nụrụ ya wee buru ya n’obi, wee sị: “Gịnị n’ezie ka nwatakịrị a ga-abụ?” N’ihi na aka Jehova dịnyeere ya.
67  Zekaraya bụ́ nna ya jupụtara na mmụọ nsọ, o wee buo amụma, sị:
68  “Ka Jehova bụ́ Chineke Izrel bụrụ onye a gọziri agọzi, n’ihi na o lebaworo ndị ya anya wee napụta ha.
69  O mewokwa ka mpi nzọpụta biliere anyị n’ụlọ Devid bụ́ ohu ya,
70  dị nnọọ ka o si n’ọnụ ndị amụma ya dị nsọ nke oge ochie kwuo okwu
71  banyere ịzọpụta anyị n’aka ndị iro anyị nakwa n’aka ndị niile kpọrọ anyị asị;
72  iji meere anyị ebere nke o kwere nna nna anyị hà ná nkwa, iji cheta ọgbụgba ndụ ya dị nsọ,
73  bụ́ iyi ọ ṅụụrụ Ebreham bụ́ nna nna anyị,
74  iji nye anyị ihe ùgwù nke ijere ya ozi dị nsọ n’atụghị egwu, mgbe a napụtasịrị anyị n’aka ndị iro,
75  bụ́ ozi anyị ga-eje n’ihu ya ụbọchị anyị niile n’iguzosi ike n’ihe na ezi omume.
76  Ma gị onwe gị, nwatakịrị, a ga-akpọ gị onye amụma nke Onye Kasị Elu, n’ihi na ị ga-ebute ụzọ gaa n’ihu Jehova iji kwadebe ụzọ ya,
77  iji mee ka ndị ya mata banyere nzọpụta site ná mgbaghara nke mmehie ha,
78  n’ihi obi ọmịiko nke Chineke anyị. N’ihi ọmịiko a, anyị ga-ahụ ìhè nke ga-esi n’eluigwe nwuo dị ka mgbe chi bọrọ,
79  iji nye ndị nọ ọdụ n’ọchịchịrị nakwa n’onyinyo ọnwụ ìhè, iji duru ụkwụ anyị gaa n’ụzọ nke udo, gọziekwa anyị na ya.”
80  Nwatakịrị ahụ wee na-eto, na-agbasikwa ike n’ime mmụọ, ọ nọgidekwara n’ọzara ruo ụbọchị o gosiri Izrel onwe ya n’ihu ọha.
Luk 2
1 N’ụbọchị ndị ahụ, Siza Ọgọstọs tiri iwu ka e deba aha elu ụwa dum mmadụ bi n’akwụkwọ;
2  (ndeba aha mbụ a e debara n’akwụkwọ bụ mgbe Kwiriniọs bụ gọvanọ Siria;)
3  mmadụ niile wee gaa ka e deba aha ha n’akwụkwọ, onye ọ bụla n’obodo nke ya.
4  Ya mere, Josef sikwa na Galili gawa, hapụ obodo Nazaret, banye Judia, n’obodo Devid, nke a na-akpọ Betlehem, n’ihi na o si n’ụlọ nakwa n’ezinụlọ Devid,
5  ka e wee deba aha ya na Meri n’akwụkwọ, bụ́ onye ọ lụworo. Nwaanyị a dịkwa ime ọmụmụ ugbu a.
6  Ka ha nọ n’ebe ahụ, oge ọ ga-eji mụọ nwa ruru.
7  O wee mụọ nwa ya nwoke, bụ́ nwa mbụ ya, o wee jiri ákwà fụọ ya ma nyiwe ya n’ime ihe e ji etinyere anụ ụlọ nri, n’ihi na ọ dịghị ebe ha ga-anọ n’ụlọ ndị njem.
8  N’otu obodo ahụkwa, e nwere ndị ọzụzụ atụrụ ndị bi n’ọhịa. Ha na-eche ìgwè atụrụ ha nche n’abalị.
9  Na mberede, mmụọ ozi Jehova guzoro ha n’akụkụ, ebube Jehova nwuru dị ka ìhè gburugburu ha, oké egwu wee jide ha.
10  Ma mmụọ ozi ahụ sịrị ha: “Unu atụla egwu, n’ihi na, lee! ana m ezisara unu ozi ọma banyere oké ọṅụ nke ndị niile ga-enwe,
11  n’ihi na a mụụrụ unu Onye Nzọpụta taa, onye bụ́ Kraịst Onyenwe anyị, n’obodo Devid.
12  Nke a ga-abụkwara unu ihe ịrịba ama: unu ga-ahụ nwa ọhụrụ e ji ákwà fụọ, nke dina n’ihe e ji etinyere anụ ụlọ nri.”
13  Na mberede, ndị mmụọ ozi bịakwutere mmụọ ozi ahụ n’ìgwè dị ka ụsụụ ndị agha, na-eto Chineke, sị:
14  “Ka otuto dịrị Chineke n’ebe kasị elu, ka udo dịkwa n’elu ụwa n’etiti ndị Chineke meere amara.”
15  Ya mere, mgbe ndị mmụọ ozi ahụ hapụrụ ha wee banye n’eluigwe, ndị ọzụzụ atụrụ ahụ malitere ịgwa ibe ha, sị: “Ka anyị garuo Betlehem ozugbo ma hụ ihe a merenụ, dị ka Jehova mere ka anyị mara.”
16  Ha gara ngwa ngwa hụ Meri na Josef nakwa nwa ọhụrụ ahụ nke dina n’ihe e ji etinyere anụ ụlọ nri.
17  Mgbe ha hụrụ ya, ha mere ka a mara ihe a gwara ha banyere nwatakịrị a.
18  Ihe ndị ọzụzụ atụrụ ahụ kọọrọ ha jukwara ndị niile nụrụ ya anya,
19  ma Meri buuru okwu a niile n’obi ya, na-eche ihe ihe ndị a pụtara.
20  Ndị ọzụzụ atụrụ ahụ wee laghachi, na-enye Chineke otuto ma na-aja ya mma maka ihe niile ha nụrụ ma hụ, dị nnọọ ka a kọọrọ ha.
21  Mgbe ụbọchị asatọ zuru ka e bie ya úgwù, a gụrụ ya Jizọs, bụ́ aha mmụọ ozi ahụ kpọrọ ya tupu a tụrụ ime ya.
22  Mgbe o ruru ụbọchị a ga-eme ka ha dị ọcha dị ka iwu Mozis si dị, ha kuuru ya gaa Jeruselem ka ha chee ya n’ihu Jehova,
23  dị nnọọ ka e dere n’iwu Jehova, sị: “A ghaghị ịkpọ nwa nwoke ọ bụla nke meghere akpa nwa onye dị nsọ nye Jehova,”
24  nakwa ka ha chụọ àjà dị ka e kwuru n’iwu Jehova: “Nduru abụọ ma ọ bụ ụmụ kpalakwukwu abụọ.”
25  Ma, lee! e nwere otu nwoke nọ na Jeruselem onye aha ya bụ Simiọn, nwoke a bụ onye ezi omume na onye na-asọpụrụ Chineke, onye na-echere ngụgụ obi a ga-agụgụ Izrel, mmụọ nsọ dịkwa n’ahụ́ ya.
26  Chineke sikwa n’ike mmụọ nsọ kpugheere ya na ọ gaghị anwụ ruo mgbe ọ hụrụ Kraịst nke Jehova.
27  Mmụọ nsọ mere ka ọ bata n’ụlọ nsọ; ka ndị mụrụ nwatakịrị ahụ bụ́ Jizọs ku ya bata ka e meere ya ihe a na-eme dị ka iwu ahụ kwuru,
28  ya onwe ya kuuru ya n’aka ma gọzie Chineke, sị:
29  “Ugbu a, Ọkaakaa Onyenwe anyị, ị ga-ahapụ ohu gị ka ọ nwụọ n’udo dị ka i kwuru;
30  n’ihi na anya m ahụwo onye ị ga-esi n’aka ya weta nzọpụta,
31  bụ́ onye i wepụtara n’ihu mba niile.
32  Onye a bụ ìhè nke ga-ewepụ ihe kpuchiri anya mba niile nakwa ebube nke ndị gị bụ́ Izrel.”
33  Nna ya na nne ya nọkwa na-atụgharị uche n’ihe ndị a na-ekwu banyere ya.
34  Simiọn gọzikwara ha, gwakwa Meri bụ́ nne ya, sị: “Lee! E debere onye a ka ọ bụrụ ihe ga-akpata ọdịda na mbili nke ọtụtụ ndị n’Izrel nakwa ka ọ bụrụ ihe ịrịba ama nke a ga-ekwutọ
35  (ee, a ga-amanye ogologo mma agha n’ime mkpụrụ obi nke gị), ka e wee kpughee ihe ọtụtụ obi na-eche.”
36  E nwekwara Ana onye amụma, bụ́ nwa nwaanyị Fanuel, onye si n’ebo Asha, (nwaanyị a emewo agadi, ya na di ya bikwara afọ asaa malite n’oge ọ na-amaghị nwoke,
37  ọ bụkwa nwaanyị di ya nwụrụ nke dị afọ iri asatọ na anọ ugbu a), onye na-adịghị akọ ụkọ n’ụlọ nsọ, ọ na-eje ozi dị nsọ abalị na ehihie, na-ebu ọnụ, na-arịọsikwa arịrịọ ike.
38  N’oge awa ahụkwa, ọ bịaruru nso ma malite inye Chineke ekele, na-agwakwa ndị niile na-echere nnapụta Jeruselem banyere nwatakịrị ahụ.
39  Ya mere, mgbe ha mechara ihe niile dị ka iwu Jehova si dị, ha banyeghachiri Galili wee gaa n’obodo nke ha bụ́ Nazaret.
40  Nwatakịrị ahụ nọkwa na-eto eto ma na-agbasi ike, jupụtakwa n’amamihe, ọ nọgidekwara na-enwe ihu ọma Chineke.
41  Ndị mụrụ ya na-aga Jeruselem site n’afọ ruo n’afọ maka ememme ngabiga.
42  Mgbe ọ gbara afọ iri na abụọ, ha gara, dị ka a na-eme n’oge ememme ahụ,
43  wee nọrọ ruo mgbe e mechara ememme ahụ. Ma mgbe ha na-alọta, nwa okoro ahụ bụ́ Jizọs nọdụrụ na Jeruselem, ma ndị mụrụ ya amaghị.
44  Ebe ha chere na ọ nọ n’etiti ìgwè mmadụ ahụ ndị na-emekọ njem ọnụ, ha gara ihe ruru njem otu ụbọchị wee malite ịchọ ya n’etiti ndị ikwu na ndị ha maara.
45  Ma mgbe ha na-ahụghị ya, ha laghachiri Jeruselem, na-achọsi ya ike.
46  E mesịa, mgbe ụbọchị atọ gasịrị, ha chọtara ya n’ụlọ nsọ ebe ọ nọ ọdụ n’etiti ndị nkụzi, na-egekwa ha ntị ma na-ajụ ha ajụjụ.
47  Ma nghọta o nwere na ihe ọ na-aza ha nọ na-eju ndị niile na-ege ya ntị anya.
48  Mgbe ha hụrụ ya, o juru ha anya, nne ya wee sị ya: “Nwa m, gịnị mere i ji meso anyị otú a? Lee, mụ na nna gị chị obi n’aka na-achọgharị gị.”
49  Ma ọ sịrị ha: “Gịnị mere unu ji na-achọgharị m? Ọ̀ bụ na unu amaghị na m ga-anọ n’ụlọ Nna m?”
50  Otú ọ dị, ha aghọtaghị okwu ahụ ọ gwara ha.
51  O wee soro ha gbadaa ma bịaruo Nazaret, ọ nọkwa na-edo onwe ya n’okpuru ha. Nne ya buuru okwu a niile nke ọma n’obi ya.
52  Jizọs nọkwa na-eto, na-enwekwu amamihe na ihu ọma Chineke na nke ndị mmadụ.
Luk 3
1 N’afọ nke iri na ise nke ọchịchị Taịbiriọs Siza, mgbe Pọntiọs Paịlet bụ gọvanọ Judia, Herọd abụrụkwa onye na-achị ógbè Galili, ma Filip nwanne ya bụ onye na-achị ógbè Ituria na Trakọnaịtis, Laịsenias abụrụkwa onye na-achị ógbè Abilini,
2  n’ụbọchị onyeisi nchụàjà bụ́ Anas na n’ụbọchị Keyafas, okwu Chineke ruru Jọn nwa Zekaraya ntị n’ala ịkpa.
3  O wee na-agagharị n’ógbè niile dị gburugburu Jọdan, na-ekwusa baptizim dị ka ihe na-egosi nchegharị bụ́ nke na-eme ka a gbaghara mmehie,
4  dị nnọọ ka e dere n’akwụkwọ nke okwu Aịzaya onye amụma, sị: “Geenụ ntị! E nwere onye na-eti mkpu n’ala ịkpa, sị, ‘Kwadebenụ ụzọ Jehova, meenụ ka okporo ụzọ ya kwụrụ ọtọ.
5  A ghaghị ikpochi okokoro ọ bụla, kposaakwa ugwu ukwu niile na ugwu nta niile, ebe ndị gbara ngọ aghaghịkwa ịghọ ụzọ ndị kwụ ọtọ, ebe ndị na-adịghị larịị aghọọkwa ụzọ ndị dị larịị;
6  anụ ahụ́ niile ga-ahụkwa onye Chineke ga-esi n’aka ya weta nzọpụta.’”
7  Ya mere, ọ malitere ịgwa ìgwè mmadụ ndị na-apụta ka o mee ha baptizim, sị: “Unu ụmụ ajụala, ònye gwara unu ka unu gbanahụ ọnụma ahụ nke na-abịa?
8  Ya mere, mịanụ mkpụrụ kwesịrị nchegharị. Unu asịkwala n’ime onwe unu, ‘Ebreham bụ nna anyị.’ N’ihi na ana m asị unu na Chineke nwere ike ime ka Ebreham nweta ụmụ site na nkume ndị a.
9  N’ezie, anyụike adịrịwo na mgbọrọgwụ osisi, n’ihi ya, a ga-egbutu osisi ọ bụla nke na-adịghị amị ezi mkpụrụ, tụbakwa ya n’ọkụ.”
10  Ìgwè mmadụ ahụ na-ajụkwa ya, sị: “Gịnịzi ka anyị ga-eme?”
11  Ọ na-aza ha, sị: “Onye nwere uwe ime abụọ, ya chịnye onye ọ na-adịghị nke o nwere otu, onye nwere ihe ọ na-eri, ya meekwa otú ahụ.”
12  Ma ọbụna ndị ọnaụtụ bịara ka e mee ha baptizim, ha wee sị ya: “Onye Ozizi, gịnị ka anyị ga-eme?”
13  Ọ sị ha: “Unu anala ihe ọ bụla karịrị ego a na-akwụ n’ụtụ isi.”
14  Ndị agha na-ajụkwa ya, sị: “Gịnịkwa ka anyị ga-eme?” Ọ na-asịkwa ha: “Unu awakpola onye ọ bụla ma ọ bụ bo onye ọ bụla ebubo ụgha, kama ka ihe a na-enye unu ju unu afọ.”
15  Ka ndị Juu nọ na-atụ anya, ka mmadụ niile nọkwa na-atụle n’obi ha banyere Jọn, sị: “Ọ̀ ga-abụ na ọ bụ ya bụ Kraịst?”
16  Jọn zara ha niile, sị: “Mụ onwe m ji mmiri na-eme unu baptizim; ma onye ka m ike na-abịa, bụ́ onye m na-erughị eru ịtọpụ eriri akpụkpọ ụkwụ ya. Ọ ga-eji mmụọ nsọ na ọkụ mee unu baptizim.
17  O ji shọvel o ji afụcha ihe n’aka iji debe ebe nzọcha mkpụrụ ya ọcha nke ọma nakwa ka o kpokọba ọka wit n’ụlọ nkwakọba ihe ya, ma ọ ga-agba igbogbo ya ọkụ n’ọkụ nke a na-apụghị imenyụ emenyụ.”
18  Ya mere, o kwukwara ọtụtụ okwu ndụmọdụ ndị ọzọ ma na-ezisara ndị mmadụ ozi ọma.
19  Ma ebe ọ bụ na Jọn katọrọ Herọd onye na-achị ógbè ahụ n’ihi Herodias bụ́ nwunye nwanne ya nakwa n’ihi ihe ọjọọ niile Herọd mere,
20  Herọd mekwuru ihe ọjọọ ọzọ: ọ kpọchiri Jọn n’ụlọ mkpọrọ.
21  Ma mgbe a nọ na-eme ndị ahụ niile baptizim, e mekwara Jizọs baptizim, ka ọ nọ na-ekpe ekpere, e meghere eluigwe,
22  mmụọ nsọ wee bekwasị ya n’ọdịdị nduru, otu olu wee si n’eluigwe kwuo, sị: “Ị bụ Ọkpara m, onye m hụrụ n’anya; ihe gị masịrị m.”
23  Jizọs dị ihe dị ka afọ iri atọ mgbe o bidoro ọrụ ya. Ọ bụkwa, dị ka e chere,nwa Josef,nwa Hilaị,
24  nwa Matat,nwa Livaị,nwa Melkaị,nwa Janaị,nwa Josef,
25  nwa Matatayas,nwa Emọs,nwa Nehọm,nwa Eslaị,nwa Nagaị,
26  nwa Meyat,nwa Matatayas,nwa Semein,nwa Josek,nwa Joda,
27  nwa Joanan,nwa Risa,nwa Zerọbabel,nwa Shieltiel,nwa Niraị,
28  nwa Melkaị,nwa Adaị,nwa Kosam,nwa Elmedam,nwa Ea,
29  nwa Jizọs,nwa Elịiza,nwa Jorim,nwa Matat,nwa Livaị,
30  nwa Simiọn,nwa Judas,nwa Josef,nwa Jonam,nwa Elayakim,
31  nwa Milia,nwa Mena,nwa Matata,nwa Netan,nwa Devid,
32  nwa Jesi,nwa Obed,nwa Boaz,nwa Salmọn,nwa Nashọn,
33  nwa Aminadab,nwa Anaị,nwa Hezrọn,nwa Pirez,nwa Juda,
34  nwa Jekọb,nwa Aịzik,nwa Ebreham,nwa Tira,nwa Nehọ,
35  nwa Sirọg,nwa Riu,nwa Pileg,nwa Iba,nwa Shila,
36  nwa Kaịnan,nwa Apakshad,nwa Shem,nwa Noa,nwa Lemek,
37  nwa Metusela,nwa Inọk,nwa Jered,nwa Mahalelel,nwa Kaịnan,
38  nwa Inọsh,nwa Set,nwa Adam,nwa Chineke.
Luk 4
1 Jizọs jupụtara na mmụọ nsọ wee si na Jọdan pụọ, mmụọ nsọ wee na-edugharị ya n’ala ịkpa
2  ruo ụbọchị iri anọ, ka Ekwensu nọ na-anwa ya ọnwụnwa. O righịkwa ihe ọ bụla n’ụbọchị ndị ahụ, n’ihi ya, agụụ gụwara ya mgbe ụbọchị ndị ahụ gachara.
3  Ekwensu wee sị ya: “Ọ bụrụ na ị bụ ọkpara Chineke, gwa nkume a ka ọ ghọọ ogbe achịcha.”
4  Ma Jizọs zara ya, sị: “E dere, sị, ‘Ọ bụghị naanị achịcha ga-eme ka mmadụ dị ndụ.’”
5  Ya mere, ọ kpọgooro ya n’elu otu ugwu wee gosi ya alaeze niile nke elu ụwa mmadụ bi n’otu ntabi anya;
6  Ekwensu wee sị ya: “M ga-enye gị ikike a niile na ebube ha, n’ihi na e nyefewo ha n’aka m, ọ bụkwa onye ọ bụla m chọrọ ka m na-enye ya.
7  Ya mere, ọ bụrụ na i fee m ofufe, ha niile ga-abụ nke gị.”
8  Jizọs zara ya, sị: “E dere, sị, ‘Ọ bụ Jehova Chineke gị ka ị na-aghaghị ife ofufe, ọ bụkwa naanị ya ka ị na-aghaghị ijere ozi dị nsọ.’”
9  O wee duru ya banye Jeruselem ma mee ka o guzoro n’elu ihe a rụbichiri na mgbidi ụlọ nsọ, wee sị ya: “Ọ bụrụ na ị bụ ọkpara Chineke, si ebe a wụda;
10  n’ihi na e dere, sị, ‘Ọ ga-enye ndị mmụọ ozi ya iwu banyere gị, ichebe gị,’
11  nakwa na ‘Ha ga-eji aka ha ghọrọ gị, ka ị ghara ịkpọ ụkwụ na nkume mgbe ọ bụla.’”
12  Jizọs zara ya, sị: “E kwuru, sị, ‘Elela Jehova bụ́ Chineke gị ule.’”
13  Ya mere, mgbe Ekwensu nwasịrị ya ọnwụnwa ahụ niile, o si n’ebe ọ nọ pụọ ruo oge ọzọ ga-adaba adaba.
14  Jizọs wee laghachi Galili site n’ike mmụọ nsọ. Okwu ọma banyere ya wee gbasaa n’ógbè niile dị gburugburu ebe ahụ.
15  Ọ malitekwara izi ihe n’ụlọ nzukọ ha, mmadụ niile na-enyekwa ya nsọpụrụ.
16  O wee bịa Nazaret, bụ́ ebe ọ nọ too; ọ banyere n’ụlọ nzukọ, dị ka ọ na-emekarị n’ụbọchị izu ike, o wee guzo ọtọ ka ọ gụọ ihe.
17  E wee nye ya akwụkwọ mpịakọta nke Aịzaya onye amụma, o meghekwara akwụkwọ mpịakọta ahụ ma chọta ebe e dere, sị:
18  “Mmụọ Jehova dị n’ahụ́ m, n’ihi na o tere m mmanụ izi ndị ogbenye ozi ọma, o zitere m ikwusara ndị a dọọrọ n’agha na a tọhapụwo ha, na ime ka ndị ìsì malite ịhụ ụzọ, na ịtọhapụ ndị a na-echi ọnụ n’ala ka ha lawa,
19  ikwusa afọ Jehova na-anabata ndị mmadụ.”
20  O wee fụkọta akwụkwọ mpịakọta ahụ, nyeghachi ya onye na-eje ozi ma nọdụ ala; ndị niile nọ n’ụlọ nzukọ ahụ wee legidesie ya anya ike.
21  O wee malite ịsị ha: “Taa ka ihe a e dere n’Akwụkwọ Nsọ unu nụrụ ugbu a mezuru.”
22  Ha niile wee malite ịgba àmà dị mma banyere ya, okwu ọma ndị si n’ọnụ ya na-apụta tụkwara ha n’anya, ha wee na-asị: “Onye a ọ́ bụghị nwa Josef?”
23  O wee sị ha: “Obi abụọ adịghị ya na unu ga-asị na ihe atụ a metụtara m, ‘Ọgwọ ọrịa, gwọọ onwe gị; ihe ndị ahụ anyị nụrụ i mere na Kapaniọm, mee ha n’ebe a, n’obodo a mụrụ gị.’”
24  Ma ọ sịrị: “N’ezie, ana m asị unu na ọ dịghị onye amụma a na-anabata n’ebe a mụrụ ya.
25  Dị ka ihe atụ, ana m agwa unu n’eziokwu, N’ụbọchị Ịlaịja, e nwere ọtụtụ ndị inyom di ha nwụrụ n’Izrel mgbe e mechiri eluigwe ruo afọ atọ na ọnwa isii, nke mere ka oké ụnwụ dakwasị ala a dum,
26  ma e zighị Ịlaịja ka ọ gakwuru nke ọ bụla n’ime ndị inyom ahụ, kama ka ọ gaa naanị Zarefat dị n’ala Saịdọn gakwuru otu nwaanyị di ya nwụrụ.
27  E nwekwara ọtụtụ ndị ekpenta n’Izrel n’oge Ịlaịsha onye amụma, ma ọ dịghị otu n’ime ha e mere ka ọ dị ọcha, ma ọ́ bụghị Neaman onye Siria.”
28  Iwe wee ju ndị niile na-anụ ihe ndị a n’ụlọ nzukọ ahụ obi;
29  ha bilikwara kpụrụ ya gaa n’azụ obodo ahụ ọsọ ọsọ. Ha duuru ya gaa n’ọnụ ọnụ ugwu bụ́ ebe e wuru obodo ha, ka ha wee tụda ya ka o jiri isi daa.
30  Ma o si n’etiti ha mịfere gawara onwe ya.
31  O wee gbadaa Kapaniọm, bụ́ obodo dị na Galili. O wee na-ezi ha ihe n’ụbọchị izu ike;
32  otú o si ezi ihe jukwara ha anya, n’ihi na o ji ikike na-ekwu okwu.
33  Ma n’ime ụlọ nzukọ ahụ, e nwere otu nwoke nke mmụọ ji, bụ́ mmụọ ọjọọ na-adịghị ọcha, o wee tie mkpu n’oké olu, sị:
34  “Ewoo! Gịnị jikọrọ anyị na gị, Jizọs onye Nazaret? Ị̀ bịara ibibi anyị? Amaara m kpọmkwem onye ị bụ, Onye Nsọ nke Chineke.”
35  Ma Jizọs baara ya mba, sị: “Mechie ọnụ, sikwa n’ime ya pụta.” Ya mere, mgbe ọ tụsịrị nwoke ahụ n’ala n’etiti ha, mmụọ ọjọọ ahụ si n’ime ya pụta n’emerụghị ya ahụ́.
36  O wee ju mmadụ niile anya, ha malitekwara ịkparịta ụka, na-asị: “Olee ụdị okwu bụ ihe a, n’ihi na o ji ikike na ike na-enye ndị mmụọ na-adịghị ọcha iwu, ha na-apụtakwa?”
37  Ya mere, akụkọ banyere ya nọgidere na-agbasa n’akụkụ ọ bụla nke ógbè dị ebe ahụ gburugburu.
38  Mgbe o biliri wee si n’ụlọ nzukọ ahụ pụọ, ọ banyere n’ụlọ Saịmọn. Ma oké ahụ́ ọkụ na-esogbu nne nwunye Saịmọn, ha rịọkwara ya arịrịọ n’ihi nwaanyị ahụ.
39  O wee guzoro ya n’akụkụ ma baara ahụ́ ọkụ ahụ mba. Ahụ́ ọkụ ahụ wee hapụ ya. O biliri ozugbo ahụ wee malite ijere ha ozi.
40  Ma mgbe anyanwụ na-ada, ndị niile nwere ndị na-arịa ụdị ọrịa dị iche iche kpọọrọ ha bịakwute ya. Ọ na-ebikwasị onye nke ọ bụla n’ime ha aka n’isi wee gwọọ ya.
41  Ndị mmụọ ọjọọ na-esikwa n’ime ọtụtụ mmadụ na-apụta, na-eti mkpu, sị: “Ị bụ Ọkpara Chineke.” Ma, ọ na-abara ha mba, ọ naghịkwa ekwe ka ha kwuo okwu, n’ihi na ha maara na ọ bụ ya bụ Kraịst.
42  Otú ọ dị, mgbe chi bọrọ, ọ pụrụ gawa n’ebe ndị mmadụ na-adịghị anọkarị. Ma ìgwè mmadụ ahụ malitere ịchọgharị ya wee bịarute ebe ọ nọ, ha gbalịkwara igbochi ya ka ọ ghara isi n’ebe ha nọ pụọ.
43  Ma ọ sịrị ha: “Aghaghịkwa m izisara obodo ndị ọzọ ozi ọma alaeze Chineke, n’ihi na ọ bụ nke a mere e ji zite m.”
44  N’ihi nke a, ọ gara n’ihu ikwusa Alaeze ahụ n’ụlọ nzukọ ndị dị na Judia.
Luk 5
1 N’otu oge, mgbe ìgwè mmadụ nọ na-adagide ya, na-egekwa ntị n’okwu Chineke, o guzo n’akụkụ ọdọ mmiri Genesaret.
2  O wee hụ ụgbọ abụọ a dọsara n’akụkụ ọdọ mmiri ahụ, ma ndị ọkụ azụ̀ esiwo na ha pụta wee na-asacha ụgbụ ha.
3  Ka ọ banyere n’otu n’ime ụgbọ ndị ahụ, bụ́ nke Saịmọn, ọ gwara ya ka o si n’elu ala kwọpụ nke nta. O wee nọdụ ala, malitekwa izi ìgwè mmadụ ahụ ihe site n’ụgbọ ahụ.
4  Mgbe ọ kwụsịrị ikwu okwu, ọ sị Saịmọn: “Kwọrọ ụgbọ a banye n’ebe dị omimi, wụnyekwanụ ụgbụ unu ka unu wee gbute azụ̀.”
5  Ma Saịmọn zara ya, sị: “Onye ozizi, anyị dọgburu onwe anyị n’ọrụ abalị dum n’egbuteghị ihe ọ bụla, ma ebe i kwuru ya, aga m awụnye ụgbụ.”
6  Mgbe ha wụnyere ya, ha gbutere azụ̀ dị nnọọ ukwuu. N’eziokwu, ụgbụ ha malitere ịdọwa.
7  Ya mere, ha feere ndị ibe ha nọ n’ụgbọ nke ọzọ aka ka ha bịa nyere ha aka; ha bịakwara, ha wee kpojuo ụgbọ abụọ ahụ, nke mere na ụgbọ ndị a malitere imi.
8  Mgbe Saịmọn Pita hụrụ nke a, ọ dara n’ala n’ụkwụ Jizọs, sị: “Onyenwe anyị, si n’ebe m nọ pụọ, n’ihi na abụ m onye mmehie.”
9  N’ihi na mgbe ha gbutere azụ̀ ndị ahụ, o juru ya na ndị niile ha na ya nọ anya,
10  o jukwara ma Jems ma Jọn, ụmụ Zebedi anya, bụ́ ndị ha na Saịmọn na-arụkọ ọrụ. Ma Jizọs sịrị Saịmọn: “Kwụsị ịtụ egwu. Site ugbu a gaa n’ihu, ị ga na-akụta ndị mmadụ ná ndụ.”
11  Ya mere, ha kwọọrọ ụgbọ ndị ahụ gaghachi n’elu ala. Ha gbahapụkwara ihe niile ma soro ya.
12  N’oge ọzọkwa, ka ọ nọ n’otu n’ime obodo ndị ahụ, lee! e nwere otu nwoke nke ekpenta zuru ahụ́! Mgbe ọ hụrụ Jizọs, o gburu ikpere n’ala, kpudo ihu n’ala, wee rịọ ya, sị: “Onyenwe anyị, ọ bụrụ nnọọ na ị chọrọ, ị pụrụ ime ka m dị ọcha.”
13  O wee matịa aka bitụ ya, sị: “Achọrọ m. Dị ọcha.” Ozugbo ahụkwa, ekpenta ahụ pụrụ n’ahụ́ ya.
14  O wee nye nwoke ahụ iwu ka ọ ghara ịkọrọ onye ọ bụla. Ọ sịrị ya: “Kama gaa gosi onye nchụàjà onwe gị, chụọkwa àjà maka ime ka ị dị ọcha, dị nnọọ ka Mozis nyere ntụziaka ya, ka o wee bụụrụ ha ihe àmà.”
15  Ma okwu banyere ya nọ na-agbasakwu, oké ìgwè mmadụ na-agbakọtakwa ka ha gee ya ntị, ka ọ gwọọkwa ha ọrịa na-arịa ha.
16  Otú ọ dị, ọ nọgidere n’ebe ahụ ọ nọpụrụ iche n’ọzara, na-ekpekwa ekpere.
17  N’otu ụbọchị, ọ nọ na-ezi ihe, ndị Farisii na ndị na-akụzi iwu, bụ́ ndị si n’obodo nta niile dị na Galili na Judia na Jeruselem bịa, nọkwa ọdụ n’ebe ahụ. O nwekwara ike Jehova nke ọ ga-eji na-agwọ ọrịa.
18  Ma, lee! e nwere ndị ikom ndị bu otu nwoke nke ahụ́ ya kpọnwụrụ akpọnwụ n’ihe ndina, ha nọkwa na-achọ ụzọ ha ga-esi bubata ya ma dọba ya n’ihu ya.
19  Ebe ha na-ahụghị ụzọ ha ga-esi bubata ya n’ihi ìgwè mmadụ ahụ, ha rịgooro n’elu ụlọ, sikwa n’uko ụlọ buda ya n’obere ihe ndina ahụ n’etiti ndị nọ n’ihu Jizọs.
20  Mgbe ọ hụrụ okwukwe ha, ọ sị: “Nwoke m, a gbagharawo gị mmehie gị.”
21  Ndị odeakwụkwọ na ndị Farisii wee malite ịtụgharị n’uche ha, sị: “Ònye bụ onye a nke na-ekwu okwu nkwulu? Ònye pụrụ ịgbaghara mmehie ma ọ́ bụghị naanị Chineke?”
22  Ma mgbe Jizọs chọpụtara ihe ha na-atụgharị n’uche, ọ zara ha, sị: “Gịnị ka unu na-atụle n’obi unu?
23  Olee nke ka mfe, ọ̀ bụ ịsị, ‘A gbagharawo gị mmehie gị,’ ka ọ̀ bụ ịsị, ‘Bilie gawa ije’?
24  Ma ka unu wee mara na Nwa nke mmadụ nwere ikike n’elu ụwa ịgbaghara mmehie—” ọ gwara nwoke ahụ ahụ́ ya kpọnwụrụ akpọnwụ, sị: “Ana m asị gị, Bilie buru obere ihe ndina gị, lawa n’ụlọ gị.”
25  O wee bilie ozugbo ahụ n’ihu ha, buru ihe ọ na-ejibu edina ala lawa n’ụlọ ya, na-enye Chineke otuto.
26  O wee ju ha niile anya. Ha malitekwara inye Chineke otuto. Egwu wee jide ha, ha wee na-asị: “Anyị ahụwo ihe ọhụrụ taa!”
27  Ma mgbe ihe ndị a gasịrị, ọ pụrụ ma hụ otu onye ọnaụtụ aha ya bụ Livaị ka ọ nọ ọdụ n’ụlọ a na-anakọta ụtụ isi, o wee sị ya: “Bụrụ onye na-eso ụzọ m.”
28  Ọ gbahapụkwara ihe niile, bilie wee soro ya.
29  Livaị mekwaara ya oké oriri n’ụlọ ya iji nabata ya; e nwekwara oké ìgwè ndị ọnaụtụ na ndị ọzọ bụ́ ndị ha na ha nọ na-eri nri.
30  Ya mere, ndị Farisii na ndị odeakwụkwọ ha malitere ịtamuru ndị na-eso ụzọ ya ntamu, na-asị: “Gịnị mere unu ji soro ndị ọnaụtụ na ndị mmehie na-eri ihe, na-aṅụkwa ihe ọṅụṅụ?”
31  Jizọs zara ha, sị: “Mkpa ọgwọ ọrịa adịghị ndị ahụ́ dị mma, kama mkpa ya dị ndị ahụ́ na-enye nsogbu.
32  Ọ bụghị ndị ezi omume ka m bịara ịkpọ, kama ọ bụ ndị mmehie, ka ha wee chegharịa.”
33  Ha sịrị ya: “Ndị na-eso ụzọ Jọn na-ebu ọnụ ugboro ugboro, na-arịọsikwa arịrịọ ike, otú ahụkwa ka ndị na-eso ụzọ ndị Farisii na-eme, ma ndị nke gị na-eri ihe, na-aṅụkwa ihe ọṅụṅụ.”
34  Jizọs sịrị ha: “Unu apụghị ime ka ndị enyi nke nwoke na-alụ nwaanyị ọhụrụ na-ebu ọnụ mgbe ha na nwoke ahụ na-alụ nwaanyị ọhụrụ nọ, ka ùnu pụrụ?
35  Ma ụbọchị ga-abịa mgbe a ga-akpọpụ nwoke ahụ na-alụ nwaanyị ọhụrụ n’ebe ha nọ n’ezie; mgbe ahụ ha ga-ebu ọnụ n’ụbọchị ndị ahụ.”
36  Ọ gakwara n’ihu inye ha otu ihe atụ, sị: “Ọ dịghị onye na-esi n’uwe elu ọhụrụ achabita ibé ákwà ma dụnye ya n’uwe elu meworo ochie; ma ọ bụrụ na o mee otú ahụ, ibé ákwà ọhụrụ ahụ na-adọkapụ, ibé ákwà nke si n’uwe ọhụrụ ahụ adịghịkwa ekwekọ na nke ochie ahụ.
37  Ọ dịghịkwa onye na-agbanye mmanya ọhụrụ n’ime karama akpụkpọ mmanya mere ochie; ma ọ bụrụ na o mee otú ahụ, mmanya ọhụrụ ahụ ga-agbawa karama akpụkpọ mmanya ahụ, ọ ga-awụfusikwa, karama akpụkpọ mmanya ahụ ga-alakwa n’iyi.
38  Kama a ghaghị ịgbanye mmanya ọhụrụ n’ime karama akpụkpọ mmanya ọhụrụ.
39  Ọ dịghị onye ọ bụla nke ṅụrụ mmanya ochie nke na-achọ nke ọhụrụ; n’ihi na ọ na-asị, ‘Nke ochie ahụ dị mma.’”
Luk 6
1 Ma o si n’ubi ọka wit na-agafe n’ụbọchị izu ike, ndị na-eso ụzọ ya nọkwa na-aghọrọ ụyọkọ ọka wit, na-agbachasị, na-ata.
2  Ụfọdụ n’ime ndị Farisii wee sị ha: “Gịnị mere unu ji na-eme ihe iwu na-akwadoghị n’ụbọchị izu ike?”
3  Ma Jizọs zara ha, sị: “Ọ̀ bụ na unu agụtụbeghị ihe Devid mere mgbe agụụ gụrụ ya na ndị ikom so ya?
4  Ọ̀ bụ na ọ banyeghị n’ụlọ Chineke ma nara achịcha e chere n’ihu Chineke rie, nyetụkwa ndị ikom so ya, bụ́ nke iwu na-akwadoghị ka onye ọ bụla rie ma e wezụga naanị ndị nchụàjà?”
5  O wee gaa n’ihu ịsị ha: “Nwa nke mmadụ bụ Onyenwe ụbọchị izu ike.”
6  N’ụbọchị izu ike ọzọ, ọ banyere n’ụlọ nzukọ ma malite izi ihe. E nwekwara otu nwoke nọ n’ebe ahụ bụ́ onye aka nri ya kpọnwụrụ akpọnwụ.
7  Ndị odeakwụkwọ na ndị Farisii legidesiri ya anya ike ka ha hụ ma ọ̀ ga-agwọ ọrịa n’ụbọchị izu ike, ka ha wee hụ ma ò nwere ụzọ ha ga-esi bo ya ebubo.
8  Otú ọ dị, ọ maara ihe ha na-atụgharị n’uche, ma ọ gwara nwoke ahụ aka ya kpọnwụrụ akpọnwụ, sị: “Bilie guzoro n’etiti.” O wee bilie guzoro ọtọ.
9  Jizọs wee sị ha: “Ana m ajụ unu, Iwu ọ̀ kwadoro ime ihe ọma n’ụbọchị izu ike ka ọ̀ bụ ime ihe ọjọọ, ịzọpụta mkpụrụ obi ka ọ̀ bụ ibibi mkpụrụ obi?”
10  Mgbe o lesịrị ha niile anya gburugburu, ọ sịrị nwoke ahụ: “Gbatịa aka gị.” O wee gbatịa aka ya, o wee mee ka aka ya dị mma.
11  Ma oké ọnụma juru ha obi, ha wee malite ikwurịta n’etiti onwe ha ihe ha nwere ike ime Jizọs.
12  Ka ụbọchị ndị a na-aga, ọ pụrụ gaa n’ugwu ka o kpee ekpere, o wee nọgide n’abalị ahụ dum na-ekpeku Chineke ekpere.
13  Ma mgbe chi bọrọ, ọ kpọrọ ndị na-eso ụzọ ya ka ha bịakwute ya, o wee họrọ mmadụ iri na abụọ n’ime ha, bụ́ ndị ọ kpọkwara “ndịozi”:
14  Saịmọn, bụ́ onye ọ gụkwara Pita, na Andru nwanne ya, na Jems na Jọn, na Filip na Batọlọmiu,
15  na Matiu na Tọmọs, na Jems nwa Alfiọs, na Saịmọn onye a na-akpọ “onye na-anụ ọkụ n’obi,”
16  na Judas nwa Jems, na Judas Iskarịọt, onye mesịrị rara ya nye.
17  Ya na ha wee gbadata, o wee guzoro n’ebe dị larịị, oké ìgwè ndị na-eso ụzọ ya nọkwa ya, ha na oké ìgwè mmadụ ndị si Judia na Jeruselem dum na obodo dị n’ụsọ osimiri Taya na Saịdọn, bụ́ ndị bịara ka ha nụrụ okwu ya nakwa ka a gwọọ ha ọrịa ha.
18  A gwọrọ ọbụna ndị ndị mmụọ na-adịghị ọcha na-enye nsogbu.
19  Ìgwè mmadụ ahụ dum nọkwa na-achọ ibitụ ya aka, n’ihi na ike si n’ahụ́ ya na-apụ wee na-agwọ ha niile.
20  O wee welie anya ya lee ndị na-eso ụzọ ya ma malite ịsị: “Obi ụtọ na-adịrị unu ndị ogbenye, n’ihi na alaeze Chineke bụ nke unu.
21  “Obi ụtọ na-adịrị unu ndị agụụ na-agụ ugbu a, n’ihi na afọ ga-eju unu. “Obi ụtọ na-adịrị unu ndị na-akwa ákwá ugbu a, n’ihi na unu ga-achị ọchị.
22  “Obi ụtọ na-adịrị unu mgbe ọ bụla ndị mmadụ kpọrọ unu asị, na mgbe ọ bụla ha chụpụrụ unu, kọchaa unu ma mebie aha unu wee kwuo na unu bụ ndị na-eme ihe ọjọọ, n’ihi Nwa nke mmadụ.
23  Ṅụrịanụ ọṅụ n’ụbọchị ahụ, maliekwanụ elu, n’ihi na, lee! ụgwọ ọrụ unu dị ukwuu n’eluigwe, n’ihi na ọ bụ ihe ndị ahụ ka ndị nna nna ha mere ndị amụma.
24  “Ma ahụhụ ga-adịrị unu ndị bara ọgaranya, n’ihi na unu enwetazuwo ngụgụ obi unu.
25  “Ahụhụ ga-adịrị unu ndị afọ juru ugbu a, n’ihi na unu ga-anọ agụụ. “Ahụhụ ga-adịrị unu ndị na-achị ọchị ugbu a, n’ihi na unu ga-eru uju ma kwaa ákwá.
26  “Ahụhụ ga-adịrị unu mgbe mmadụ niile na-ekwu okwu ọma banyere unu, n’ihi na ụdị ihe ndị a ka ndị nna nna ha mere ndị amụma ụgha.
27  “Ma ana m asị unu ndị na-ege ntị, Na-ahụnụ ndị iro unu n’anya, na-emerenụ ndị kpọrọ unu asị ihe ọma,
28  na-agọzinụ ndị na-abụ unu ọnụ, na-ekpenụ ekpere maka ndị na-akparị unu.
29  Onye mara gị ụra n’otu ntì, tụgharịara ya ntì nke ọzọ; onye naara gị uwe elu gị, ajụla inye ya ọbụna uwe ime gị.
30  Onye ọ bụla nke na-arịọ gị ihe, nye ya ihe, agwakwala onye na-anapụ gị ihe gị ka o nyeghachi gị ihe ndị ahụ.
31  “Ọzọ, otú unu chọrọ ka ndị mmadụ na-emeso unu, na-emesonụ ha otú ahụ.
32  “Ọ bụrụkwa na ọ bụ ndị hụrụ unu n’anya ka unu hụrụ n’anya, olee uru ọ baara unu? N’ihi na ọbụna ndị mmehie bụ ndị hụrụ ha n’anya ka ha na-ahụ n’anya.
33  Ọ bụrụkwa na ọ bụ ndị na-emere unu ihe ọma ka unu na-emere ihe ọma, olee uru ọ baara unu n’ezie? Ọbụna ndị mmehie na-eme otu ihe ahụ.
34  Ọ bụrụkwa na ọ bụ ndị unu nwere olileanya ịnata ihe ka unu na-agbazinye ihe n’anaghị ọmụrụ nwa, olee uru ọ baara unu? Ọbụna ndị mmehie na-agbazinye ndị mmehie ihe n’anaghị ha ọmụrụ nwa ka ha wee nwetaghachi ihe há otú ahụ.
35  Kama nke ahụ, na-ahụnụ ndị iro unu n’anya, na-emekwanụ ihe ọma, na-agbazinyekwa ihe n’anaghị ọmụrụ nwa, n’enweghị olileanya inweta ihe ọ bụla; ụgwọ ọrụ unu ga-adịkwa ukwuu, unu ga-abụkwa ụmụ nke Onye Kasị Elu, n’ihi na o nwere obiọma n’ebe ndị na-enweghị ekele na ndị ọjọọ nọ.
36  Na-emenụ ebere, dị nnọọ ka Nna unu na-eme ebere.
37  “Kwụsịkwanụ ikpe ikpe, a gaghịkwa ekpe unu ikpe ma ọlị; kwụsịkwanụ ịma ikpe, a gaghịkwa ama unu ikpe ma ọlị. Na-atọhapụnụ ndị mmadụ, a ga-atọhapụkwa unu.
38  Na-enyenụ ihe, ndị mmadụ ga-enyekwa unu ihe. Ha ga-awụnyekwa n’apata ụkwụ unu ọ̀tụ̀tụ̀ dị mma, nke a bịara aka, yọkọta ọnụ, nke jubigakwara ókè. N’ihi na ihe unu ji atụ̀ ihe ka ha ga-eji tụọrọ unu ihe.”
39  O wee nye ha otu ihe atụ, sị: “Onye ìsì apụghị idu onye ìsì, ka ọ̀ pụrụ? Ha abụọ ga-adaba n’ime olulu, ka ọ̀ bụ na ha agaghị adaba?
40  Nwa akwụkwọ adịghị aka onye nkụzi ya, ma onye ọ bụla a kụziiri ihe n’ụzọ zuru okè ga-adị ka onye nkụzi ya.
41  Gịnịzi mere i ji ele irighiri ahịhịa nke dị n’anya nwanna gị, ma ị chọpụtaghị ntụhie nke dị n’anya nke gị?
42  Olee otú ị pụrụ isi gwa nwanna gị, sị, ‘Nwanna m, chere ka m wepụ irighiri ahịhịa nke dị n’anya gị,’ ma gị onwe gị adịghị ele ntụhie nke dị n’anya nke gị? Onye ihu abụọ! Buru ụzọ wepụ ntụhie ahụ dị n’anya nke gị, mgbe ahụ ka ị ga-ahụ nke ọma otú ị ga-esi wepụ irighiri ahịhịa nke dị n’anya nwanna gị.
43  “N’ihi na ọ dịghị osisi ọma nke na-amị mkpụrụ rere ure; ọzọ, ọ dịghị osisi ọ bụla rere ure nke na-amị mkpụrụ ọma.
44  N’ihi na a na-amara osisi ọ bụla site ná mkpụrụ ya. Dị ka ihe atụ, ndị mmadụ adịghị aghọta mkpụrụ fig n’ogwu, ha adịghịkwa egbute mkpụrụ vaịn n’osisi ogwu.
45  Ezi mmadụ na-esi n’ezi akụ̀ nke obi ya ewepụta ihe ọma, ma ajọ mmadụ na-esi n’ajọ akụ̀ ya ewepụta ihe ọjọọ; n’ihi na ọ bụ ihe jupụtara ya n’obi ka ọnụ ya na-ekwu.
46  “Gịnịzi mere unu ji akpọ m ‘Onyenwe anyị! Onyenwe anyị!’ ma unu adịghị eme ihe ndị m na-ekwu?
47  Onye ọ bụla nke na-abịakwute m ma na-anụ okwu m, na-emekwa ha, m ga-egosi unu onye o yiri.
48  O yiri mmadụ nke na-ewu ụlọ, bụ́ onye gwuru ala gwumie ya egwumi, tọọkwa ntọala n’elu oké nkume. Ya mere, mgbe e nwere idei mmiri, osimiri asọkwasịkwa ụlọ ahụ, ma o sirughị ike ime ka ọ maa jijiji, n’ihi na e wuru ya nke ọma.
49  N’aka nke ọzọ, onye na-anụ ma ọ dịghị eme ya eme yiri mmadụ nke wuru ụlọ n’elu ala n’atọghị ntọala. Osimiri sọkwasịrị ya, o wee dakpọọ ozugbo, ụlọ ahụ bibikwara nke ukwuu.”
Luk 7
1 Mgbe o kwusịrị okwu ya niile ná ntị ìgwè mmadụ ahụ, ọ banyere Kapaniọm.
2  Otu onyeisi ndị agha nwere ohu nke ahụ́ na-enye nsogbu, bụ́ onye ọ hụrụ n’anya nke ukwuu. Ọ nọkwa n’ọnụ ọnwụ.
3  Mgbe ọ nụrụ banyere Jizọs, o ziri ndị okenye ndị Juu ka ha gakwuru ya wee rịọ ya ka ọ bịa mee ka ahụ́ dị ohu ya mma.
4  Ndị ahụ bịakwutere Jizọs wee malite ịrịọsi ya arịrịọ ike, sị: “O ruru eru ka i meere ya ihe a,
5  n’ihi na ọ hụrụ mba anyị n’anya, ọ bụkwa ya wuuru anyị ụlọ nzukọ.”
6  Ya mere, Jizọs sooro ha gawa. Ma mgbe ọ bịarutewere ụlọ ahụ nso, onyeisi ndị agha ahụ ezipụwo ndị enyi ya ka ha gwa ya, sị: “Nna anyị ukwu, enyela onwe gị nsogbu, n’ihi na ekwesịghị m ka ị bata n’ụlọ m.
7  N’ihi nke ahụ, echeghị m na m ruru eru ịbịakwute gị. Kama kwuo okwu, ka a gwọọ onye na-ejere m ozi.
8  N’ihi na mụ onwe m kwa nọ n’okpuru ikike mmadụ, m nwekwara ndị agha nọ n’okpuru m, m na-asị onye nke a, ‘Gawa!’ ya agawa, m na-asịkwa onye nke ọzọ, ‘Bịa!’ ya abịa, m na-asịkwa ohu m, ‘Mee nke a!’ ya emee ya.”
9  Ma mgbe Jizọs nụrụ ihe ndị a, ihe banyere nwoke a tụrụ ya n’anya, o wee tụgharịa chee ìgwè mmadụ na-eso ya n’azụ ihu wee sị: “Ana m asị unu, Ahụbeghị m okwukwe dị ukwuu otú a ọbụna n’Izrel.”
10  Mgbe ndị ahụ e zipụrụ lọghachiri n’ụlọ ahụ, ha hụrụ na ahụ́ adịla ohu ahụ mma.
11  Ozugbo nke a gasịrị, ọ gawara obodo a na-akpọ Nen, ndị na-eso ụzọ ya na oké ìgwè mmadụ sokwa ya na-eme njem.
12  Ka o rutere nso n’ọnụ ụzọ ámá obodo ahụ, lee! e nwere onye nwụrụ anwụ a na-ebupụ, bụ́ nwa nwoke nne ya mụrụ naanị ya. E wezụga nke ahụ, ọ bụ nwaanyị di ya nwụrụ. Ìgwè mmadụ dị ukwuu ndị si n’obodo ahụ sokwa ya.
13  Mgbe Onyenwe anyị hụrụ ya, o nwere ọmịiko n’ebe ọ nọ, o wee sị ya: “Kwụsị ịkwa ákwá.”
14  O wee garuo nso ma bitụ ihe ahụ e ji ebu ozu aka, ndị bu ya wee guzoro n’otu ebe, o wee sị: “Nwa okorobịa, ana m asị gị, Bilie!”
15  Onye ahụ nwụrụ anwụ wee bilie nọrọ ọdụ ma malite ikwu okwu, o wee kpọnye ya nne ya.
16  Egwu wee jide ha niile, ha malitekwara inye Chineke otuto, na-asị: “E mewo ka onye amụma dị ukwuu bilie n’etiti anyị,” na-asịkwa, “Chineke echewo ihu ya n’ebe ndị ya nọ.”
17  Akụkọ a banyere ya wee gbasaa ruo Judia dum na ógbè niile gbara ya gburugburu.
18  Ma ndị na-eso ụzọ Jọn kọọrọ ya banyere ihe ndị a niile.
19  Ya mere, Jọn kpọrọ mmadụ abụọ n’ime ndị na-eso ụzọ ya ma zie ha ka ha gakwuru Onyenwe anyị, sị ya: “Ọ̀ bụ gị bụ Onye ahụ nke Na-abịa, ka ànyị ga-atụwa anya onye ọzọ?”
20  Mgbe ndị ikom ahụ bịakwutere ya, ha sịrị: “Jọn Onye Na-eme Baptizim ziri anyị ka anyị bịakwute gị, sị, ‘Ọ̀ bụ gị bụ Onye ahụ nke Na-abịa, ka ànyị ga-atụwa anya onye ọzọ?’”
21  N’oge awa ahụ, ọ gwọrọ ọtụtụ ndị nwere ọrịa na ajọ ọrịa dị iche iche na mmụọ ọjọọ, mekwaara ọtụtụ ndị ìsì amara ka ha hụwa ụzọ,
22  O wee zaa mmadụ abụọ ahụ, sị: “Gaanụ kọọrọ Jọn ihe unu hụrụ na ihe unu nụrụ: ndị ìsì na-ahụ ụzọ, ndị ngwọrọ na-eje ije, a na-eme ka ndị ekpenta dị ọcha, ndị ntị chiri na-anụkwa ihe, a na-akpọlitekwa ndị nwụrụ anwụ, a na-ezikwa ndị ogbenye ozi ọma.
23  Obi ụtọ na-adịkwara onye ahụ nke na-asụghị ngọngọ n’ihi m.”
24  Mgbe ndị ozi Jọn lawara, ọ malitere ịgwa ìgwè mmadụ ahụ banyere Jọn, sị: “Gịnị ka unu gara n’ala ịkpa ịhụ? Ọ̀ bụ ahịhịa amị nke ifufe na-ebugharị?
25  Gịnịzi ka unu gara ịhụ? Ọ̀ bụ onye yi uwe elu dị yọrịị? N’ezie, ndị yi uwe mara mma ma na-ebi ndụ okomoko nọ n’ụlọ ndị eze.
26  Gịnịkwanụ ka unu gara ịhụ? Ọ̀ bụ onye amụma? Ee, ana m asị unu, ọ bụ onye karịrị nnọọ onye amụma.
27  Onye a bụ onye ahụ e dere banyere ya, sị, ‘Lee! M na-ezipụ onye ozi m n’ihu gị, bụ́ onye ga-akwadebe ụzọ gị tupu gị abịa.’
28  Ana m asị unu, N’etiti ndị ụmụ nwaanyị mụrụ, ọ dịghị onye ọ bụla ka Jọn ukwuu; ma onye ka nta n’alaeze Chineke ka ya ukwuu.”
29  (Mgbe mmadụ niile na ndị ọnaụtụ nụrụ ya, ha kwuru na Chineke bụ onye ezi omume, ebe ọ bụ na e mere ha baptizim ahụ Jọn na-eme.
30  Ma ndị Farisii na ndị maara Iwu ahụ ledara ndụmọdụ Chineke nyere ha anya, ebe ọ bụ na o meghị ha baptizim.)
31  “Ya mere, ole ndị ka m ga-eji ndị ọgbọ a tụnyere, ole ndị ka ha yikwara?
32  Ha yiri ụmụntakịrị nọ ọdụ n’ọma ahịa na-etiku ibe ha, bụ́ ndị na-asịkwa, ‘Anyị gbuuru unu ọjà, ma unu agbaghị egwú; anyị tiri mkpu arịrị, ma unu akwaghị ákwá.’
33  N’otu aka ahụ, Jọn Onye Na-eme Baptizim bịara, ọ naghị eri achịcha, ọ naghịkwa aṅụ mmanya, ma unu na-asị, ‘Mmụọ ọjọọ ji ya.’
34  Nwa nke mmadụ bịara na-eri ihe, na-aṅụkwa ihe ọṅụṅụ, ma unu na-asị, ‘Lee! Ọ bụ onye na-eri oké nri, nke na-aṅụkwa oké mmanya, enyi ndị ọnaụtụ na ndị mmehie!’
35  Ka o sina dị, a na-egosi na amamihe ziri ezi site n’ụmụ ya niile.”
36  Ma otu onye n’ime ndị Farisii nọ na-arịọ ya ka o soro ya rie nri. N’ihi ya, ọ banyere n’ụlọ onye Farisii ahụ wee nọdụ na-eri ihe na tebụl.
37  Ma, lee! otu nwaanyị nke a maara n’obodo ahụ na ọ bụ onye mmehie matara na ọ nọ na-eri ihe n’ụlọ onye Farisii ahụ, o wee weta mkpọ̀ alabasta mmanụ nke na-esi ísì ụtọ,
38  ọ nọdụrụ n’azụ, n’akụkụ ụkwụ ya, na-akwa ákwá ma malite iji anya mmiri ya na-ede ụkwụ ya, o jikwa ntutu isi ya na-ehicha ha. O jikwa nwayọọ susuo ụkwụ ya ọnụ ma tee ha mmanụ ahụ na-esi ísì ụtọ.
39  Mgbe onye Farisii ahụ nke kpọrọ ya òkù hụrụ nke a, o chere, sị: “A sị na nwoke a bụ onye amụma, ọ gaara ama onye na-ebitụ ya aka, marakwa ụdị nwaanyị ọ bụ, na ọ bụ onye mmehie.”
40  Ma Jizọs zara ya, sị: “Saịmọn, enwere m ihe m ga-agwa gị.” O wee sị: “Onye Ozizi, kwuwe!”
41  “Mmadụ abụọ ji otu onye na-agbazinye mmadụ ego ụgwọ; otu onye ji ụgwọ narị mkpụrụ ego dinarịọs ise, ma onye nke ọzọ ji iri ise.
42  Mgbe ha na-enweghị ihe ọ bụla ha ga-eji kwụọ ụgwọ ha ji, ọ gbaghaara ha abụọ kpamkpam. Ònye n’ime ha ga-ahụ ya n’anya karị?”
43  Saịmọn zara, sị: “Echere m na ọ bụ onye ahụ ọ gbaghaara ego ka ukwuu kpamkpam.” O wee sị ya: “Ị zatara ya.”
44  O wee tụgharịa lee nwaanyị ahụ anya, sị Saịmọn: “Ị̀ hụrụ nwaanyị a? Abatara m n’ụlọ gị; i nyeghị m mmiri ka m saa ụkwụ. Ma nwaanyị a ji anya mmiri ya dee ụkwụ m, jirikwa ntutu isi ya hichaa ha.
45  I susughị m ọnụ; ma malite n’oge awa m batara nwaanyị a ahapụghị iji nwayọọ susuo ụkwụ m ọnụ.
46  I teghị isi m mmanụ; ma nwaanyị a tere ụkwụ m mmanụ na-esi ísì ụtọ.
47  N’ihi nke a, ana m asị gị, a gbagharawo ya mmehie ya n’agbanyeghị na ha dị ọtụtụ, n’ihi na o gosiri ịhụnanya dị ukwuu; ma onye a gbaghaara ihe dị nta, na-egosi ịhụnanya dị nta.”
48  O wee sị nwaanyị ahụ: “A gbagharawo gị mmehie gị.”
49  Ndị ha na ya nọ na-eri ihe na tebụl wee malite iche, sị: “Ònye bụ onye a nke na-agbaghara mmehie?”
50  Ma ọ sịrị nwaanyị ahụ: “Okwukwe gị azọpụtawo gị; lawa n’udo.”
Luk 8
1 Mgbe oge na-adịghị anya gachara, ọ nọ na-aga site n’obodo ukwu ruo n’obodo ukwu, sitekwa n’obodo nta ruo n’obodo nta, na-ekwusa ma na-ezisa ozi ọma alaeze Chineke. Mmadụ iri na abụọ ahụ sokwa ya,
2  tinyere ụmụ nwaanyị ụfọdụ a chụpụrụ ndị mmụọ ọjọọ n’ahụ́ ha, gwọọkwa ọrịa dị iche iche, ya bụ, Meri onye a na-akpọ Magdalin, bụ́ onye mmụọ ọjọọ asaa si n’ahụ ya pụta,
3  na Joana nwunye Kuza, bụ́ onye na-elekọtara Herọd ụlọ, na Suzana na ọtụtụ ụmụ nwaanyị ndị ọzọ, ndị ji ihe ha nwere na-ejere ha ozi.
4  Ma mgbe oké ìgwè mmadụ gbakọtara, ha na ndị si n’obodo dị iche iche bịakwute ya, o ji otu ihe atụ kwuo okwu, sị:
5  “Ọgha mkpụrụ gawara ịgha mkpụrụ ya. Ka ọ nọ na-agha mkpụrụ, ụfọdụ n’ime ha dara n’akụkụ ụzọ, e wee zọọ ha ụkwụ, anụ ufe nke eluigwe wee richapụ ha.
6  Ndị ọzọ dara n’elu oké nkume, mgbe ha pulitere, ha kpọnwụrụ n’ihi na ha enweghị mmiri.
7  Ndị ọzọ dara n’etiti ogwu, ogwu ndị ha na ha tolitekọrọ wee kpagbuo ha.
8  Ndị ọzọ dara n’ezi ala, mgbe ha pulitere, ha mịrị mkpụrụ okpukpu otu narị.” Ka ọ na-akọ ihe ndị a, o tiri mkpu, sị: “Onye nwere ntị ige ntị, ya gee ntị.”
9  Ma ndị na-eso ụzọ ya malitere ịjụ ya ihe ihe atụ a pụtara.
10  Ọ sịrị: “Ọ bụ unu ka e nyere ikike ịghọta ihe nzuzo ndị dị nsọ nke alaeze Chineke, ma a na-eji ihe atụ agwa ndị ọzọ okwu, ka ha wee na-ele anya ma na-ele na nkịtị, ka ha wee na-anụ ihe ma ghara ịghọta ihe ọ pụtara.
11  Ma nke a bụ ihe ihe atụ ahụ pụtara: Mkpụrụ ahụ bụ okwu Chineke.
12  Ndị ahụ dara n’akụkụ ụzọ bụ ndị nụrụ okwu ahụ, Ekwensu wee bịa wepụ okwu ahụ n’obi ha ka ha wee ghara ikwere, e wee zọpụta ha.
13  Ndị ahụ dara n’elu oké nkume bụ ndị na-eji ọṅụ anabata okwu ahụ mgbe ha nụrụ ya, ma ha enweghị mgbọrọgwụ ọ bụla; ha na-ekwere ruo nwa oge, ma ha na-adapụ n’oge ule.
14  Ma ndị ahụ dara n’etiti ogwu bụ ndị nụrụ okwu ahụ, ma a na-akpagbu ha kpamkpam, ha adịghịkwa amịpụta mkpụrụ ọ bụla zuru okè, n’ihi na nchegbu na akụnụba na ihe ụtọ dị iche iche nke ndụ na-adọpụ uche ha.
15  Ma ndị ahụ dara n’ala dị mma bụ ndị na-ejigide okwu ahụ mgbe ha ji ezi obi nke dị mma nụ ya wee jiri ntachi obi na-amị mkpụrụ.
16  “Ọ dịghị onye ọ bụla nke na-amụnye oriọna ma were arịa kpuchie ya ma ọ bụ dọba ya n’okpuru ihe ndina, kama ọ na-adọba ya n’elu ihe ndọba oriọna, ka ndị na-abata n’ụlọ wee hụ ìhè ya.
17  N’ihi na ọ dịghị ihe e zoro ezo nke na-agaghị apụta ìhè, ọ dịghịkwa ihe ọ bụla e zochiri nke ọma nke a na-agaghị amata, nke na-agaghịkwa apụta ìhè.
18  Ya mere, lezienụ anya otú unu si aṅa ntị, n’ihi na onye ọ bụla nke nwere ihe, a ga-enyekwu ya, ma onye ọ bụla nke na-enweghị, a ga-anapụ ya ọbụna ihe o chere na ya nwere.”
19  Ma nne ya na ụmụnne ya ndị ikom bịawara n’ebe ọ nọ, ma ha enweghị ike ịbịaru ebe ọ nọ n’ihi ìgwè mmadụ.
20  Otú ọ dị, a kọọrọ ya, sị: “Nne gị na ụmụnne gị ndị ikom guzo n’èzí na-achọ ịhụ gị.”
21  Ọ zara ha, sị: “Nne m na ụmụnne m ndị ikom bụ ndị a na-anụ okwu Chineke ma na-eme ya.”
22  N’otu n’ime ụbọchị ndị ahụ, ndị na-eso ụzọ ya banyere n’ime otu ụgbọ, o wee sị ha: “Ka anyị gafee n’ofe nke ọzọ nke ọdọ mmiri a.” Ha wee jiri ụgbọ ahụ gawa.
23  Ma ka ha ji ụgbọ na-aga ụra buuru ya. Oké ifufe fere n’ọdọ mmiri ahụ, mmiri malitekwara iju n’ebe ha nọ, ha wee nọrọ n’ihe ize ndụ.
24  N’ikpeazụ, ha gakwuuru ya ma kpọtee ya, sị: “Onye ozizi, Onye ozizi, anyị na-aga ịla n’iyi!” Mgbe o tetara, ọ baara ifufe na ebili mmiri ahụ mba, ha dajụrụ, ebe niile wee daa jụụ.
25  O wee sị ha: “Olee ebe okwukwe unu dị?” Ma n’ihi egwu, ọ tụrụ ha n’anya, ha wee na-asị ibe ha: “Ònye n’ezie ka onye a bụ, n’ihi na ọ na-enye ọbụna ifufe na mmiri iwu, ha na-erubekwara ya isi?”
26  Ha wee kwụsị n’ikpere mmiri dị n’obodo ndị Geresa, bụ́ nke dị n’akụkụ chere Galili ihu.
27  Ma mgbe ọ pụtara n’elu ala, otu nwoke nke si n’obodo ahụ, onye mmụọ ọjọọ ji, zutere ya. Ọ dịtụwokwa anya ọ na-eyibeghị ákwà, ọ naghịkwa anọ n’ụlọ, kama ọ na-anọ n’ebe a na-eli ozu.
28  Mgbe ọ hụrụ Jizọs, o tisiri mkpu ike ma daa n’ala n’ihu ya, o jikwa oké olu kwuo, sị: “Jizọs, Ọkpara nke Chineke Onye Kasị Elu, gịnị jikọrọ mụ na gị? Ana m arịọ gị, emekpala m ahụ́.”
29  (N’ihi na ọ nọ na-enye mmụọ ahụ na-adịghị ọcha iwu ka o si n’ime nwoke ahụ pụta. Ọ dịla anya mmụọ ahụ jisiri ya ike, a na-ekekwa nwoke ahụ agbụ ígwè ma tụọ ya ị́gà ugboro ugboro, na-echekwa ya nche, ma ọ na-adọbi agbụ ndị ahụ, mmụọ ọjọọ ahụ na-achụbakwa ya n’ebe ndị mmadụ na-adịghị anọkarị.)
30  Jizọs jụrụ ya, sị: “Gịnị bụ aha gị?” O wee sị: “Ụsụụ,” n’ihi na ọtụtụ mmụọ ọjọọ abanyewo n’ime ya.
31  Ha nọgidekwara na-arịọsi ya arịrịọ ike ka ọ ghara inye ha iwu ka ha pụọ baa n’ime abis.
32  Ìgwè ézì dị ukwuu nọ na-eri ihe n’ebe ahụ n’elu ugwu; ha wee rịọsie ya arịrịọ ike ka o kwe ha ka ha banye n’ime ézì ndị ahụ. O wee kwe ha.
33  Mmụọ ọjọọ ndị ahụ wee si n’ime nwoke ahụ pụọ ma banye n’ime ézì ndị ahụ, ìgwè ézì ahụ nuuru gaa n’ebe kpọdara akpọda wee daba n’ọdọ mmiri, mmiri wee rie ha.
34  Ma mgbe ndị ahụ na-azụ ézì hụrụ ihe merenụ, ha gbara ọsọ ma kọọ akụkọ ya n’obodo ukwu na n’ime ime obodo.
35  Ma ndị mmadụ pụtara ịhụ ihe merenụ, ha wee bịakwute Jizọs ma hụ nwoke ahụ mmụọ ọjọọ si n’ime ya pụta, ka o yi uwe ma nọrọ ọdụ n’akụkụ ụkwụ Jizọs, uche zukwara ya okè; egwu wee jide ha.
36  Ndị hụrụ ya kọọrọ ha otú e si mee ka ahụ́ dị nwoke ahụ mmụọ ọjọọ ji mma.
37  Ya mere, ìgwè mmadụ dum ndị si n’ógbè ndị gbara obodo ndị Geresa gburugburu gwara ya ka o si n’ebe ha nọ pụọ, n’ihi na oké egwu ji ha. O wee banye n’ụgbọ mmiri gawa.
38  Otú ọ dị, nwoke ahụ mmụọ ọjọọ si n’ime ya pụta nọ na-arịọ ka ya na ya nọrọ; ma ọ gwara nwoke ahụ ka ọ lawa wee sị:
39  “Laghachi n’ụlọ gị, na-akọkwa ihe niile Chineke meere gị.” O wee lawa, na-akọsa n’obodo ahụ dum ihe niile Jizọs meere ya.
40  Mgbe Jizọs laghachiri, ìgwè mmadụ ahụ ji obiọma nabata ya, n’ihi na ha niile nọ na-atụ anya ya.
41  Ma, lee! otu nwoke aha ya bụ Jeirọs bịara, nwoke a bụkwa onyeisi oche nke ụlọ nzukọ. O wee daa n’ụkwụ Jizọs ma malite ịrịọsi ya arịrịọ ike ka ọ bata n’ime ụlọ ya,
42  n’ihi na o nwere otu nwa nwaanyị ọ mụrụ naanị ya, onye dị ihe dị ka afọ iri na abụọ, ọ nọkwa n’ọnụ ọnwụ. Ka ọ nọ na-eje, ìgwè mmadụ ahụ na-adagide ya.
43  Otu nwaanyị, onye na-arịa ọrịa oruru ọbara kemgbe afọ iri na abụọ, bụ́ onye na-enwebeghị ike inweta onye ọ bụla ga-agwọ ya,
44  si n’azụ bịaruo ya nso ma bitụ ọnụ ọnụ uwe elu ya aka, ozugbo ahụkwa ọrịa oruru ọbara ya kwụsịrị.
45  Ya mere, Jizọs sịrị: “Ònye bitụrụ m aka?” Mgbe ha niile nọ na-agọ agọ, Pita sịrị: “Onye Ozizi, ìgwè mmadụ gbara gị gburugburu ma na-adagide gị.”
46  Ma Jizọs sịrị: “Ọ dị onye bitụrụ m aka, n’ihi na m ghọtara na ike pụrụ m n’ahụ́.”
47  Mgbe nwaanyị ahụ hụrụ na a matawo ihe o mere, ọ maara jijiji bịa daa n’ala n’ihu ya wee kwuo n’ihu mmadụ niile ihe mere o ji bitụ ya aka na otú e si gwọọ ya n’otu ntabi anya.
48  Ma ọ sịrị ya: “Nwa m nwaanyị, okwukwe gị emewo ka ahụ́ dị gị mma; lawa n’udo.”
49  Ka ọ ka kpụ okwu n’ọnụ, otu onye nnọchiteanya nke onyeisi oche ụlọ nzukọ bịara, sị: “Nwa gị nwaanyị anwụọla; enyezila onye ozizi nsogbu.”
50  Mgbe Jizọs nụrụ nke a, ọ zara ya, sị: “Atụla egwu, naanị nwee okwukwe, a ga-azọpụta ya.”
51  Mgbe o rutere n’ụlọ ahụ, o kweghị ka onye ọ bụla soro ya banye ma e wezụga Pita na Jọn na Jems na nne na nna nwata nwaanyị ahụ.
52  Ma mmadụ niile nọ na-akwa ákwá, na-eti aka n’obi wee na-eruru ya uju. O wee sị: “Kwụsịnụ ịkwa ákwá, n’ihi na ọ nwụghị anwụ kama ọ na-ehi ụra.”
53  Ha wee malite ịchị ya ọchị, na-akwa ya emo, n’ihi na ha maara na ọ nwụwo.
54  Ma o seere ya n’aka ma kwuo n’olu dara ụda, sị: “Nwata nwaanyị, bilie!”
55  Mmụọ ya wee laghachi, o wee bilie ozugbo ahụ, o nyekwara iwu ka e nye ya ihe ka o rie.
56  Ndị mụrụ ya wee jupụta n’obi ụtọ; ma ọ gwara ha ka ha ghara ịkọrọ onye ọ bụla ihe merenụ.
Luk 9
1 O wee kpọkọta mmadụ iri na abụọ ahụ wee mee ka ha nwee ike, nyekwa ha ikike ịchụpụ ndị mmụọ ọjọọ niile na ịgwọ ọrịa dị iche iche.
2  O wee zipụ ha ka ha gaa kwusaa alaeze Chineke ma gwọọ ọrịa,
3  o wee sị ha: “Unu ewerela ihe ọ bụla maka njem a, unu ejila mkpara ma ọ bụ obere akpa, ma ọ bụ achịcha ma ọ bụ ego ọlaọcha; unu achịkwala uwe ime abụọ.
4  Kama n’ebe ọ bụla unu banyere n’ebe obibi, nọrọnụ n’ebe ahụ, sikwanụ n’ebe ahụ pụọ.
5  N’ebe ọ bụla ndị mmadụ na-anabataghịkwa unu, mgbe unu si n’obodo ahụ na-apụ, tichapụnụ ájá dị n’ụkwụ unu ka ọ bụrụ àmà megide ha.”
6  Ha wee gawa, gazuo ókèala ahụ malite n’obodo nta ruo n’obodo nta, na-ezisa ozi ọma, na-agwọkwa ọrịa n’ebe niile.
7  Herọd onye na-achị ógbè ahụ wee nụ banyere ihe niile na-emenụ. Ọ nọkwa n’oké mgbagwoju anya n’ihi na ụfọdụ ndị na-ekwu na e siwo ná ndị nwụrụ anwụ kpọlite Jọn.
8  Ma ndị ọzọ na-ekwu na Ịlaịja apụtawo, ndị ọzọ na-ekwukwa na otu n’ime ndị amụma oge ochie ebilitewo.
9  Herọd sịrị: “Egbupụrụ m Jọn isi. Ònyezi bụ onye a m na-anụ ihe ndị dị otú a banyere ya?” N’ihi ya, ọ nọ na-achọ ịhụ ya.
10  Mgbe ndịozi ahụ lọtara, ha kọọrọ ya ihe ha mere. O wee kpọrọ ha pụọ ma gaa n’ebe ha ga-anọ naanị ha n’ime obodo a na-akpọ Betseida.
11  Ma mgbe ìgwè mmadụ ahụ matara, ha sooro ya. O wee jiri obiọma nabata ha ma malite ịgwa ha okwu banyere alaeze Chineke, ọ gwọkwara ndị nwere mkpa ọgwụgwọ.
12  Chi wee malite iji. Mmadụ iri na abụọ ahụ wee bịa sị ya: “Sị ìgwè mmadụ a lawa, ka ha gaa n’ime obodo nta dị iche iche na n’ime ime obodo ndị dị gburugburu nweta ebe ha ga-ehi ma chọta ihe oriri, n’ihi na n’ebe a, anyị nọ n’ebe ndị mmadụ na-adịghị anọkarị.”
13  Ma ọ sịrị ha: “Nyenụ ha ihe ka ha rie.” Ha sịrị: “Ọ bụ naanị ogbe achịcha ise na azụ̀ abụọ ka anyị nwere, ọ gwụla ma ànyị ga-aga n’onwe anyị zụta ihe oriri maka ndị a dum.”
14  N’eziokwu, ha dị ihe dị ka puku ndị ikom ise. Ma ọ gwara ndị na-eso ụzọ ya, sị: “Meenụ ka ha nọdụ ala dị ka e si anọ na-eri nri, n’ìgwè n’ìgwè, ihe dị ka mmadụ iri ise mmadụ iri ise.”
15  Ha wee mee otú ahụ ma mee ka ha niile nọdụ ala iri ihe.
16  O wee were ogbe achịcha ise ahụ na azụ̀ abụọ ahụ lelie anya n’eluigwe, gọzie ha ma nyawaa ha, o wee malite inye ha ndị na-eso ụzọ ya ka ha nye ìgwè mmadụ ahụ.
17  Ha niile wee rie, rijuo afọ, a tụtụkọtakwara ihe ha rifọrọ, o wee ju nkata iri na abụọ.
18  E mesịa, mgbe naanị ya nọ na-ekpe ekpere, ndị na-eso ụzọ ya gbakọtara n’ebe ọ nọ, ọ jụkwara ha, sị: “Ònye ka ndị mmadụ na-asị na m bụ?”
19  Ha zara, sị: “Jọn Onye Na-eme Baptizim; ma ndị ọzọ na-asị na ị bụ Ịlaịja, ndị ọzọkwa na-asị na otu n’ime ndị amụma oge ochie ebilitewo.”
20  O wee sị ha: “Ma, unu onwe unu, ònye ka unu na-asị na m bụ?” Pita zara, sị: “Kraịst nke Chineke.”
21  O wee dọọ ha aka ná ntị, nyekwa ha iwu ka ha ghara ịkọrọ onye ọ bụla ihe a,
22  kama ọ sịrị ha: “Nwa nke mmadụ ga-ata ọtụtụ ahụhụ, ndị okenye na ndị isi nchụàjà na ndị odeakwụkwọ ga-ajụkwa ya, a ga-egbukwa ya. N’ụbọchị nke atọ, a ga-akpọlite ya.”
23  O wee gaa n’ihu ịgwa mmadụ niile, sị: “Ọ bụrụ na onye ọ bụla chọrọ iso m n’azụ, ya jụ onwe ya ma bulie osisi ịta ahụhụ ya kwa ụbọchị, nọgidekwa na-eso m.
24  N’ihi na onye ọ bụla nke chọrọ ịzọpụta mkpụrụ obi ya ga-atụfu ya; ma onye ọ bụla nke tụfuru mkpụrụ obi ya n’ihi m ga-azọpụta ya.
25  N’ezie, olee uru ọ baara mmadụ ma ọ bụrụ na o rite ụwa dum n’uru ma onwe ya efunahụ ya ma ọ bụ ihe emebinahụ ya?
26  N’ihi na onye ọ bụla ihere m na ihere okwu m na-eme, ihere onye ahụ ga-eme Nwa nke mmadụ mgbe ọ ga-abịa n’ebube ya nakwa nke Nna ya nakwa nke ndị mmụọ ozi dị nsọ.
27  Ma ana m agwa unu n’eziokwu, E nwere ụfọdụ n’ime ndị guzo n’ebe a bụ́ ndị na-agaghị edetụ ọnwụ ire ma ọlị ruo mgbe ha bu ụzọ hụ alaeze Chineke.”
28  N’eziokwu, ihe dị ka ụbọchị asatọ mgbe o kwusịrị okwu ndị a, ọ kpọọrọ Pita na Jọn na Jems rịgoro n’ugwu ka o kpee ekpere.
29  Ka ọ nọkwa na-ekpe ekpere, ọdịdị ihu ya gbanwere, uwe ya wee na-enwu gbaa.
30  Lee! ya na ndị ikom abụọ nọkwa na-akparịta ụka, ya bụ, Mozis na Ịlaịja.
31  Ndị a pụtara ìhè n’ebube ma malite ikwu okwu banyere ọlịla ya nke a kara aka na ọ ga-emezu na Jeruselem.
32  Ma ụra ji Pita na ndị ya na ha nọ; ma mgbe ha tetara, ha hụrụ ebube ya, hụkwa ndị ikom abụọ ahụ ha na Jizọs guzo.
33  Mgbe ha si n’ebe ọ nọ na-apụ, Pita sịrị Jizọs: “Onye Ozizi, ọ dị mma na anyị nọ n’ebe a, ya mere, ka anyị maa ụlọikwuu atọ, otu maka gị, otu maka Mozis, otu maka Ịlaịja,” ma ọ maghị ihe ọ na-ekwu.
34  Ma ka ọ na-ekwu ihe ndị a, ígwé ojii gbachiri ma malite ikpuchi ha. Ka ha banyere n’ígwé ojii ahụ, egwu tụwara ha.
35  Otu olu wee si n’ígwé ojii ahụ kwuo, sị: “Onye a bụ Ọkpara m, onye m họpụtara. Geenụ ya ntị.”
36  Mgbe olu ahụ kwuru okwu, ha hụrụ naanị Jizọs. Ma ha gbachiri nkịtị ghara ịkọrọ onye ọ bụla n’oge ahụ nke ọ bụla n’ime ihe ha hụrụ.
37  N’echi ya, mgbe ha rịdatara n’ugwu ahụ, oké ìgwè mmadụ zutere ya.
38  Ma, lee! otu nwoke si n’ìgwè mmadụ ahụ tie mkpu, sị: “Onye Ozizi, ana m arịọ gị ka i lee nwa m nwoke anya, n’ihi na ọ bụ naanị nwa m mụrụ,
39  ma, lee! otu mmụọ na-enye ya nsogbu, ọ na-etikwa mkpu na mberede, ọ na-emekwa ka ihe ọdụdọ na-adọ ya, ọ na-agbọ ụfụfụ n’ọnụ, ọ naghị ekwe ahapụ ya mgbe o merụsịrị ya ahụ́.
40  M wee rịọ ndị na-eso ụzọ gị ka ha chụpụ ya, ma ha enweghị ike ịchụpụ ya.”
41  Jizọs zara, sị: “Unu ọgbọ na-enweghị okwukwe, nke gbagọkwara agbagọ, ruo ole mgbe ka mụ na unu ga-anọ, m wee na-edi ihe unu na-eme? Kpọta nwa gị ebe a.”
42  Ma ka ọ na-abịa, mmụọ ọjọọ ahụ kụrụ ya n’ala ma mee ka ihe ọdụdọ dọsie ya ike. Ma, Jizọs baara mmụọ ahụ na-adịghị ọcha mba ma gwọọ nwa okoro ahụ wee kpọnye ya nna ya.
43  Otú ọ dị, ike dị ukwuu nke Chineke malitere iju ha niile anya. Ma ka ihe niile ọ na-eme nọ na-atụ ha niile n’anya, ọ gwara ndị na-eso ụzọ ya, sị:
44  “Ka okwu ndị a baa unu ná ntị, n’ihi na a kawo ya aka na a gaje inyefe Nwa nke mmadụ n’aka ndị mmadụ.”
45  Ma ha aghọtaghị okwu a. N’eziokwu, e zochiiri ha ya ka ha wee ghara ịghọta ya, ha tụkwara egwu ịjụ ya ajụjụ banyere okwu a.
46  Ha wee malite ịrụ ụka banyere onye ga-abụ onye kasị ukwuu n’ime ha.
47  Ebe Jizọs maara ihe ha na-eche n’obi ha, ọ kpọọrọ otu nwatakịrị, mee ka o guzoro n’akụkụ ya,
48  wee sị ha: “Onye ọ bụla nke na-anabata nwatakịrị a n’aha m na-anabatakwa m, onye ọ bụlakwa nke na-anabata m na-anabatakwa onye ahụ nke zitere m. N’ihi na onye na-eme onwe ya dị ka onye ka nta n’etiti unu niile bụ onye dị ukwuu.”
49  Jọn zara, sị: “Onye Ozizi, anyị hụrụ otu nwoke nke ji aha gị na-achụpụ ndị mmụọ ọjọọ, anyị gbalịkwara igbochi ya, n’ihi na ọ dịghị eso anyị.”
50  Ma Jizọs sịrị ya: “Unu anwala igbochi ya, n’ihi na onye na-adịghị emegide unu dịnyeere unu.”
51  Mgbe ụbọchị a ga-akpọrọ ya gaa n’eluigwe ruwere nso, o kpebisiri ike ịga Jeruselem.
52  Ya mere, o zipụrụ ndị ozi ka ha buru ya ụzọ gawa. Ha wee gawa ma banye n’otu obodo nta nke ndị Sameria, ịga meere ya nkwadebe;
53  ma ha anabataghị ya, n’ihi na o kpebiri ịga Jeruselem.
54  Mgbe ndị na-eso ụzọ ya bụ́ Jems na Jọn hụrụ nke a, ha sịrị: “Onyenwe anyị, ị̀ chọrọ ka anyị gwa ọkụ ka o si n’eluigwe daa wee laa ha n’iyi?”
55  Ma ọ tụgharịrị baara ha mba.
56  Ya mere, ha gawara obodo nta dị iche.
57  Ma ka ha na-aga n’ụzọ, otu onye sịrị ya: “M ga-eso gị jee ebe ọ bụla ị ga-eje.”
58  Jizọs wee sị ya: “Nkịta ọhịa nwere ọgbà, anụ ufe nke eluigwe nwekwara akwụ́, ma Nwa nke mmadụ enweghị ebe ọ bụla ọ ga-atọgbọ isi ya.”
59  O wee gwa onye ọzọ, sị: “Bụrụ onye na-eso ụzọ m.” Nwoke ahụ wee sị: “Hapụ m ka m buru ụzọ gaa lie nna m.”
60  Ma ọ sịrị ya: “Hapụ ndị nwụrụ anwụ ka ha lie ndị ha nwụrụ anwụ, ma gị onwe gị, gaa kwusaa alaeze Chineke n’ebe niile.”
61  Onye ọzọ sịkwara: “M ga-eso gị, Onyenwe anyị; ma hapụgodị m ka m sị ndị ezinụlọ m ka e mesịa.”
62  Jizọs sịrị ya: “Ọ dịghị onye ọ bụla nke jidere aka n’ọ́gụ̀ ma na-ele anya n’ihe ndị dị n’azụ nke kwesịrị nnọọ ekwesị maka alaeze Chineke.”
Luk 10
1  Mgbe ihe ndị a gasịrị, Onyenwe anyị họpụtara mmadụ iri asaa ọzọ ma zipụ ha abụọ abụọ ka ha buru ya ụzọ gaa n’obodo nakwa n’ebe ọ bụla ya onwe ya ga-abịa.
2  O wee malite ịsị ha: “N’ezie, ihe ubi hiri nne, ma ndị ọrụ dị ole na ole. Ya mere, na-arịọnụ Onye nwe owuwe ihe ubi ahụ ka o ziga ndị ọrụ n’owuwe ihe ubi ya.
3  Gaanụ. Lee! Ana m ezipụ unu dị ka ụmụ atụrụ n’etiti anụ ọhịa wolf.
4  Unu ewerela obere akpa ego, ma ọ bụ obere akpa nri, ma ọ bụ akpụkpọ ụkwụ, unu amakụkwala onye ọ bụla mgbe unu na-ekele ya n’okporo ụzọ.
5  N’ebe ọ bụla unu banyere n’ụlọ, burunụ ụzọ sị, ‘Udo dịrị ụlọ a.’
6  Ọ bụrụkwa na onye udo nọ n’ebe ahụ, udo unu ga-adịkwasị ya. Ma ọ bụrụ na ọ nọghị, udo unu ga-alaghachikwute unu.
7  Ya mere, nọrọnụ n’ụlọ ahụ, na-eri ihe ma na-aṅụ ihe ọṅụṅụ ndị ha nyere unu, n’ihi na onye ọrụ kwesịrị ụgwọ ọrụ ya. Unu esila n’otu ụlọ gafee n’ụlọ ọzọ.
8  “N’ebe ọ bụla unu banyere n’obodo ha wee nabata unu, rienụ ihe ndị e chere unu n’ihu,
9  gwọọkwanụ ndị na-arịa ọrịa n’ime ya, na-asịkwanụ ha, ‘Alaeze Chineke adịwo unu nso.’
10  Ma n’obodo ọ bụla unu banyere ma ha anabataghị unu, pụọnụ gaa n’okporo ámá ya ma sị,
11  ‘Ọbụna ájá nke si n’obodo unu rapara anyị n’ụkwụ ka anyị na-etichapụ ka ọ bụrụ ihe akaebe megide unu. Otú o sina dị, burunụ n’uche na alaeze Chineke adịwo nso.’
12  Ana m agwa unu na ọ ga-adịrị Sọdọm mfe n’ụbọchị ahụ karịa obodo ahụ.
13  “Ahụhụ ga-adịrị gị, Korezin! Ahụhụ ga-adịrị gị, Betseida! n’ihi na a sị na ọ bụ na Taya na Saịdọn ka a rụrụ ọrụ dị ike ndị a rụrụ n’ime unu, ha gaara echegharị ogologo oge gara aga, yiri ákwà iru uju nọdụ ọdụ ná ntụ.
14  N’ihi ya, ọ ga-adịrị Taya na Saịdọn mfe n’oge ikpe karịa unu.
15  Gị onwe gị kwa, Kapaniọm, à ga-ebuli gị elu ruo n’eluigwe? Ị ga-agbadaru Hedis!
16  “Onye na-ege unu ntị na-egekwa m ntị. Onye na-eleda unu anya na-eledakwa mụ onwe m anya. Ọzọkwa, onye na-eleda m anya na-eledakwa onye ahụ nke zitere m anya.”
17  Mmadụ iri asaa ahụ wee jiri ọṅụ lọta, na-asị: “Onyenwe anyị, e doro ọbụna ndị mmụọ ọjọọ n’okpuru anyị site n’ịkpọ aha gị.”
18  O wee sị ha: “Amalitewo m ịhụ Setan ka ọ dara dị ka àmụ̀mà nke si n’eluigwe.
19  Lee! Enyewo m unu ikike ịzọkwasị agwọ na akpị ụkwụ na ikike imeri ike niile nke onye iro, ọ dịghịkwa ihe ga-emerụ unu ahụ́ ma ọlị.
20  Otú o sina dị, unu aṅụrịla ọṅụ n’ihi nke a, na a na-eme ka mmụọ dị iche iche nọrọ n’okpuru unu, kama ṅụrịanụ ọṅụ n’ihi na e dewo aha unu n’eluigwe.”
21  N’oge awa ahụ, o nwere oké ọṅụ n’ime mmụọ nsọ, wee sị: “Nna, Onyenwe eluigwe na ụwa, ana m enye gị otuto n’ihu ọha n’ihi na i zonahụwo ndị maara ihe na ndị nwere ọgụgụ isi ihe ndị a nke ọma ma kpugheere ha ụmụ ọhụrụ. Ee, Nna, n’ihi na ime otú ahụ bụ ụzọ ị kwadoro.
22  Nna m enyefewo ihe niile n’aka m, ọ dịghịkwa onye maara onye Ọkpara ahụ bụ ma e wezụga Nna ya; ọ dịghịkwa onye maara onye Nna ahụ bụ ma e wezụga Ọkpara ya nakwa onye Ọkpara ya chọrọ ikpughere ya.”
23  O wee gwa ndị na-eso ụzọ ya mgbe naanị ya na ha nọ, sị: “Obi ụtọ na-adịrị anya nke na-ahụ ihe unu na-ahụ.
24  N’ihi na ana m asị unu, Ọtụtụ ndị amụma na ndị eze chọrọ ịhụ ihe ndị unu na-ahụ, ma ha ahụghị ha, ha chọkwara ịnụ ihe ndị unu na-anụ, ma ha anụghị ha.”
25  Ma, lee! otu nwoke nke maara Iwu biliri ọtọ, iji nwalee ya, wee sị: “Onye Ozizi, gịnị ka m ga-eme ka m wee keta ndụ ebighị ebi?”
26  O wee sị ya: “Gịnị ka e dere n’Iwu? Gịnị ka ị gụtara?”
27  Ọ zara, sị: “‘Jiri obi gị dum na mkpụrụ obi gị dum na ike gị dum na uche gị dum hụ Jehova Chineke gị n’anya,’ hụkwa ‘onye agbata obi gị n’anya dị ka onwe gị.’”
28  O wee sị ya: “Ị zara nke ọma; ‘na-eme nke a, ị ga-enwetakwa ndụ.’”
29  Ma, ebe nwoke ahụ chọrọ igosi na ya bụ onye ezi omume, ọ sịrị Jizọs: “Ònye n’ezie bụ onye agbata obi m?”
30  Jizọs zara, sị: “Otu nwoke si Jeruselem na-agbada Jeriko ma daba n’aka ndị na-apụnara mmadụ ihe, bụ́ ndị gbara ya ọtọ, kụọkwa ya ihe, wee pụọ, hapụ ya ọdị ndụ ọnwụ ka mma.
31  Ma ọ dabara na otu onye nchụàjà nọ na-agbada n’okporo ụzọ ahụ, ma, mgbe ọ hụrụ ya, o si n’akụkụ nke ọzọ gafere.
32  N’otu aka ahụ, mgbe onye Livaị rutere ebe ahụ hụ ya, o si n’akụkụ nke ọzọ gafere.
33  Ma otu onye Sameria nke si n’ụzọ ahụ na-agafe rutere n’ebe ọ nọ na mberede, mgbe ọ hụrụ ya, o nwere ọmịiko.
34  Ya mere, ọ gakwuuru ya wee kechie ọnyá ya, wụkwasị ha mmanụ na mmanya. O wee kukwasị ya n’anụ ụlọ nke ya ma bute ya n’ụlọ ndị njem wee lekọta ya.
35  N’echi ya kwa, o wepụtara mkpụrụ ego dinarịọs abụọ, nye ya onye na-elekọta ụlọ ndị njem ahụ, sị ya, ‘Lekọtawa ya, m ga-akwụ gị ihe ọ bụla i mefuru n’elu nke a mgbe m ga-abịaghachi n’ebe a.’
36  Ònye n’ime mmadụ atọ a yiri gị ka onye gosiri na ya bụ onye agbata obi nke nwoke ahụ dabara n’aka ndị na-apụnara mmadụ ihe?”
37  O wee sị: “Ọ bụ onye ahụ nke mesoro ya ihe n’obi ebere.” Jizọs wee sị ya: “Gawa, gị onwe gị, na-emekwa otú ahụ.”
38  Ma ka ha nọ na-aga, ọ banyere n’otu obodo nta. N’ebe a, otu nwaanyị aha ya bụ Mata nabatara ya n’ụlọ ya dị ka ọbịa.
39  Nwaanyị a nwekwara nwanne nwaanyị a na-akpọ Meri, bụ́ onye nọdụrụ ala n’akụkụ ụkwụ Onyenwe anyị ma na-ege ntị n’ihe ọ na-ekwu.
40  Ma ọtụtụ ihe Mata nọ na-eme dọpụrụ uche ya. Ya mere, ọ bịaruru nso wee sị: “Onyenwe anyị, ọ́ bụghịrị gị ihe ọ bụla na nwanne m nwaanyị hapụụrụ naanị m ihe niile ka m mewe? Ya mere, gwa ya ka ọ bịa nyere m aka.”
41  Onyenwe anyị zara ya, sị: “Mata, Mata, ị na-echegbu onwe gị, na-esogbukwa onwe gị banyere ọtụtụ ihe.
42  Ma, ihe dị mkpa bụ ihe ole na ole ma ọ bụ naanị otu ihe. Ma Meri họọrọ òkè dị mma, a gaghịkwa anapụ ya nke ahụ.”
Luk 11
1  N’oge ọ nọ n’otu ebe na-ekpe ekpere, mgbe ọ kwụsịrị, otu n’ime ndị na-eso ụzọ ya sịrị ya: “Onyenwe anyị, kụziere anyị otú e si ekpe ekpere, dị ka Jọn kụziiri ndị na-eso ụzọ ya.”
2  O wee sị ha: “Mgbe ọ bụla unu na-ekpe ekpere, sịnụ, ‘Nna, ka e doo aha gị nsọ. Ka alaeze gị bịa.
3  Nye anyị nri anyị ga-eri taa dị ka ihe ga-ezuru anyị taa si dị.
4  Gbaghara anyị mmehie anyị, n’ihi na anyị onwe anyị na-agbagharakwa onye ọ bụla nke mehiere anyị; ekwela ka anyị daba n’ọnwụnwa.”
5  Ọ sịkwara ha: “Ònye n’ime unu ga-enwe enyi, ya agakwuru ya n’etiti abalị wee sị ya, ‘Enyi m, gbazinye m ogbe achịcha atọ,
6  n’ihi na otu enyi m ka si nnọọ na njem bịa n’ụlọ m, enweghịkwa m ihe m ga-enye ya’?
7  Onye ahụ esi n’ime ụlọ zaa, sị, ‘Kwụsị inye m nsogbu. Akpọchiela m ụzọ, mụ na ụmụntakịrị m edinarawokwa n’ihe ndina; apụghị m ibili nye gị ihe ọ bụla.’
8  Ana m asị unu, Ọ bụ ezie na ọ gaghị ebili nye ya ihe ọ bụla n’ihi na ọ bụ enyi ya, ma n’ihi na ọ nọgidesiri ike na-arịọ ya, ọ ga-ebili nye ya ihe ọ chọrọ.
9  N’ihi ya, ana m asị unu, Na-arịọnụ, a ga-enye unu; na-achọnụ, unu ga-achọta; na-akụnụ aka, a ga-emeghere unu.
10  N’ihi na onye ọ bụla nke na-arịọ na-anata, onye ọ bụla nke na-achọkwa na-achọta, a ga-emeghekwara onye ọ bụla nke na-akụ aka.
11  N’ezie, olee nna ọ bụ n’ime unu nke nwa ya ga-arịọ azụ̀, ya enye ya agwọ kama inye ya azụ̀?
12  Ma ọ bụ, ọ bụrụ na ọ rịọ ya àkwá, ya enye ya akpị?
13  Ya mere, ọ bụrụ na unu maara otú e si enye ụmụ unu ezi onyinye, ọ bụ ezie na unu bụ ndị ajọ omume, lee ka Nna unu nke nọ n’eluigwe ga-esi nye ndị na-arịọ ya mmụọ nsọ karị!”
14  E mesịa, ọ nọ na-achụpụ mmụọ ọjọọ nke na-akpata ịda ogbi. Mgbe mmụọ ọjọọ ahụ pụtasịrị, onye ogbi ahụ kwuru okwu. Ọ tụkwara ìgwè mmadụ ahụ n’anya.
15  Ma ụfọdụ n’ime ha sịrị: “Ọ bụ ike Bielzebọb bụ́ onye na-achị ndị mmụọ ọjọọ ka o ji na-achụpụ ndị mmụọ ọjọọ.”
16  Otú ọ dị, ndị ọzọ malitere ịchọ ka o mee ihe ịrịba ama nke si n’eluigwe, ka ha wee nwaa ya ọnwụnwa.
17  Ebe ọ maara ihe ha na-eche, ọ sịrị ha: “Alaeze ọ bụla nke kewara wee na-emegide onwe ya na-atọgbọrọ n’efu, ụlọ nke kewakwara wee na-emegide onwe ya na-ada.
18  Ya mere, ọ bụrụ na Setan ekewaa wee na-emegide onwe ya, olee otú alaeze ya ga-esi guzo? N’ihi na unu na-ekwu na m ji ike Bielzebọb na-achụpụ ndị mmụọ ọjọọ.
19  Ọ bụrụ na ọ bụ ike Bielzebọb ka m ji na-achụpụ ndị mmụọ ọjọọ, ọ̀ bụ ike onye ka ụmụ unu ji na-achụpụ ha? N’ihi nke a, ọ bụ ha ga-ekpe unu ikpe.
20  Ma ọ bụrụ na ọ bụ mkpịsị aka Chineke ka m ji na-achụpụ ndị mmụọ ọjọọ, alaeze Chineke akwaala unu n’ezie.
21  Mgbe nwoke dị ike, nke chị ngwá agha, na-eche obí ya nche, ọ dịghị ihe na-eme ihe ndị o nwere.
22  Ma mgbe onye dị ike karịa ya wakporo ya wee merie ya, ọ na-eburu ngwá agha ya dum pụọ, bụ́ ndị ọ tụkwasịrị obi, ọ na-ekesakwa ihe ndị ọ napụrụ ya.
23  Onye na-anọghị n’akụkụ m na-emegide m, onye na-esoghịkwa m na-ekpokọta na-ekposa ekposa.
24  “Mgbe mmụọ na-adịghị ọcha si n’ime mmadụ pụta, ọ na-agabiga n’ebe mmiri na-adịghị na-achọ ebe izu ike, mgbe ọ na-adịghị nke ọ chọtara, ọ na-asị, ‘M ga-alaghachi n’ụlọ m si pụọ.’
25  Mgbe ọ bịarutekwara, ọ na-ahụ na a zachara ya nke ọma, chọọkwa ya mma.
26  Mgbe ahụ, ọ na-apụ gaa kpọrọ mmụọ asaa dị iche iche bụ́ ndị dị njọ karịa ya, mgbe ha banyere, ha na-ebiri n’ebe ahụ; ọnọdụ ikpeazụ nke onye ahụ na-adịkwa njọ karịa nke mbụ.”
27  Ma ka ọ nọ na-ekwu ihe ndị a, otu nwaanyị n’ime ìgwè mmadụ ahụ ji oké olu sị ya: “Obi ụtọ na-adịrị afọ buru gị na ara ị ṅụrụ!”
28  Ma ọ sịrị: “Ee e, kama nke ahụ, Obi ụtọ na-adịrị ndị na-anụ okwu Chineke ma na-edebe ya!”
29  Mgbe ìgwè mmadụ ahụ nọ na-ezukọta, ọ malitere ịsị: “Ọgbọ a bụ ọgbọ ọjọọ; ọ na-achọ ihe ịrịba ama. Ma ọ dịghị ihe ịrịba ama a ga-enye ya ma ọ́ bụghị ihe ịrịba ama Jona.
30  N’ihi na dị nnọọ ka Jona bụụrụ ndị Ninive ihe ịrịba ama, n’otu ụzọ ahụ ka Nwa nke mmadụ ga-abụkwara ọgbọ a.
31  A ga-akpọlite eze nwaanyị ndịda n’oge ikpe, ya na ndị ọgbọ a, ọ ga-ama ha ikpe; n’ihi na o si na nsọtụ ụwa bịa ịnụrụ amamihe Sọlọmọn, ma, lee! onye ka Sọlọmọn nọ n’ebe a.
32  Ndị Ninive ga-ebili n’oge ikpe, ha na ọgbọ a, ha ga-amakwa ya ikpe; n’ihi na ha chegharịrị n’ihi ihe Jona kwusara; ma, lee! onye ka Jona nọ n’ebe a.
33  Mgbe mmadụ mụnyere oriọna, ọ na-adọba ya, ọ bụghị n’ebe zoro ezo ma ọ bụ n’okpuru nkata, kama n’elu ihe ndọba oriọna, ka ndị na-abata n’ụlọ wee hụ ìhè ya.
34  Oriọna nke ahụ́ gị bụ anya gị. Mgbe anya gị na-elegide otu ebe, ahụ́ gị dum na-enwu gbaa; ma mgbe anya gị dị njọ, ahụ́ gị na-agbakwa ọchịchịrị.
35  Ya mere, mụrụ anya. Ikekwe, ìhè nke dị n’ime gị bụ ọchịchịrị.
36  N’ihi ya, ọ bụrụ na ahụ́ gị dum nwere ìhè, n’enweghị ebe ọ bụla gbara ọchịchịrị, ahụ́ gị dum ga na-enwu gbaa dị ka mgbe ọkụ oriọna na-enye gị ìhè.”
37  Mgbe o kwuru ihe a, otu onye Farisii rịọrọ ya ka o soro ya rie nri ehihie. O wee banye ma nọdụ ala na-eri ihe na tebụl.
38  Ya mere, o juru onye Farisii ahụ anya mgbe ọ hụrụ na o bughị ụzọ saa aka tupu ya eriwe nri ehihie ahụ.
39  Ma Onyenwe anyị sịrị ya: “Unu ndị Farisii, unu na-eme ka azụ iko na azụ efere dị ọcha, ma n’ime unu, unu jupụtara n’ibukọrọ ihe n’ike na ajọ omume.
40  Ndị na-enweghị uche! Ọ́ bụghị onye ahụ nke mere azụ ya mekwara ime ya?
41  Ka o sina dị, werenụ ihe dị n’ime nye onyinye ebere, ma, lee! ihe niile ọzọ banyere unu ga-adị ọcha.
42  Ma ahụhụ ga-adịrị unu ndị Farisii, n’ihi na unu na-enye otu ụzọ n’ụzọ iri nke mkpá akwụkwọ mint na mkpá akwụkwọ ruu na nke akwụkwọ nri ọ bụla ọzọ, ma ikpe ziri ezi na ịhụ Chineke n’anya ka unu na-eleghara anya! Unu ji ụgwọ ime ihe ndị a, ma unu agaghị ahapụ ime ihe ndị ọzọ ahụ.
43  Ahụhụ ga-adịrị unu ndị Farisii, n’ihi na ịnọ n’ihu oche ndị dị n’ụlọ nzukọ nakwa ekele a na-ekele n’ọma ahịa na-atọ unu ụtọ!
44  Ahụhụ ga-adịrị unu, n’ihi na unu yiri ili ncheta ndị na-apụtaghị ìhè, nke mere na ndị mmadụ na-eje ije n’elu ha n’amaghị ihe ọ bụ!”
45  Otu n’ime ndị ahụ maara Iwu wee zaa ya, sị: “Onye Ozizi, ị na-akparị anyị site n’ikwu ihe ndị a.”
46  O wee sị: “Ahụhụ ga-adịkwara unu ndị maara Iwu, n’ihi na unu na-ebo ndị mmadụ ibu siri ike obubu, ma unu onwe unu adịghị eji otu n’ime mkpịsị aka unu ebitụ ibu ndị ahụ!
47  “Ahụhụ ga-adịrị unu, n’ihi na unu na-ewu ili ncheta ndị amụma, ma, ọ bụ nna nna unu hà gburu ha!
48  N’ezie, unu maara ihe nna nna unu hà mere. N’agbanyeghị nke ahụ, unu na-ekwenyere ha, n’ihi na ha gburu ndị amụma ma unu na-ewu ili ha.
49  N’ihi nke a, amamihe Chineke na-asịkwa: ‘M ga-ezigara ha ndị amụma na ndịozi, ha ga-egbu ụfọdụ n’ime ha, kpagbuokwa ha,
50  ka e wee jụta ọbara nke ndị amụma niile a wụfuru malite mgbe a tọrọ ntọala ụwa n’aka ọgbọ a,
51  malite n’ọbara Ebel ruo n’ọbara Zekaraya, bụ́ onye e gburu n’agbata ebe ịchụàjà na ụlọ ahụ.’ Ee, ana m asị unu, a ga-ajụta ya n’aka ọgbọ a.
52  “Ahụhụ ga-adịrị unu ndị maara Iwu, n’ihi na unu wepụrụ mkpịsị ugodi nke ihe ọmụma; unu onwe unu abanyeghị, unu gbochikwara ndị chọrọ ịbanye!”
53  Ya mere, mgbe o si n’ebe ahụ pụọ, ndị odeakwụkwọ na ndị Farisii malitere ịdagidesi ya ike ma na-ajụ ya ọtụtụ ajụjụ banyere ihe ndị ọzọ,
54  chebiri ya, ka ha wee nweta ihe n’ọnụ ya.
Luk 12
1  N’oge ahụ, mgbe ọtụtụ puku ndị mmadụ gbakọtara nke na ha nọ na-azọ ibe ha ụkwụ, ọ malitere okwu ya site n’ibu ụzọ gwa ndị na-eso ụzọ ya, sị: “Lezienụ anya maka ihe iko achịcha ndị Farisii, ya bụ, ihu abụọ.
2  Ma ọ dịghị ihe ọ bụla e zochiri nke ọma nke a na-agaghị ekpughe, ọ dịghịkwa ihe nzuzo nke a na-agaghị amata.
3  N’ihi ya, ihe ọ bụla unu kwuru n’ọchịchịrị, a ga-anụ ya n’ìhè, a ga-anọkwa n’elu ụlọ kwusaa ihe unu nọ n’ime ụlọ unu takwunyere mmadụ.
4  Ana m asịkwa unu, ndị enyi m, Unu atụla egwu ndị na-egbu ahụ́, mgbe ha mesịrị nke a, ha enweghị ike ime ihe ọ bụla ọzọ.
5  Ma aga m egosi unu onye unu ga-atụ egwu: Tụọnụ onye ahụ egwu, bụ́ onye nwere ikike ịtụba mmadụ na Gehena ma o gbusịa ya. Ee, ana m asị unu, tụọnụ Onye a egwu.
6  A na-ere nza ise mkpụrụ ego abụọ nke ga-azụtali naanị ihe dị nta, ka ọ́ bụghị ya? Ma a dịghị echefu otu n’ime ha n’ihu Chineke.
7  Ma a gụwo ọbụna ntutu isi niile unu ọnụ. Unu atụla egwu; unu dị oké ọnụ ahịa karịa ọtụtụ nza.
8  “Ya mere, ana m asị unu, Onye ọ bụla nke na-ekwupụta na mụ na ya dị n’otu n’ihu ndị mmadụ, Nwa nke mmadụ ga-ekwupụtakwa na ya na ya dị n’otu n’ihu ndị mmụọ ozi Chineke.
9  Ma onye na-agọnahụ m n’ihu ndị mmadụ ka a ga-agọnahụ n’ihu ndị mmụọ ozi Chineke.
10  Onye ọ bụla nke na-ekwu okwu megide Nwa nke mmadụ, a ga-agbaghara ya; ma a gaghị agbaghara onye na-ekwulu mmụọ nsọ.
11  Ma mgbe ha kpọọrọ unu gaa n’ihu nzukọ ọha mmadụ na ndị ọrụ ọchịchị na ndị na-achị isi, unu echegbula onwe unu banyere otú unu ga-esi zara ọnụ unu ma ọ bụ ihe unu ga-asa ma ọ bụ ihe unu ga-ekwu;
12  n’ihi na mmụọ nsọ ga-ezi unu n’oge awa ahụ kpọmkwem ihe ndị unu kwesịrị ikwu.”
13  Otu onye n’ime ìgwè mmadụ ahụ wee sị ya: “Onye Ozizi, gwa nwanne m nwoke ka mụ na ya kee ihe nketa anyị.”
14  Ọ sịrị ya: “Nwoke m, ònye mere m ọkàikpe ma ọ bụ onye na-ekere unu ihe?”
15  O wee sị ha: “Ghewenụ anya unu oghe, lezienụ anya ka unu ghara inwe ụdị anyaukwu ọ bụla, n’ihi na ọbụna mgbe mmadụ nwere ọtụtụ ihe, ihe o nwere adịghị eme ka ọ dị ndụ.”
16  O wee nye ha otu ihe atụ, sị: “Ala nke otu onye bara ọgaranya mepụtara ihe nke ọma.
17  N’ihi ya, ọ malitere iche n’obi ya, sị, ‘Gịnị ka m ga-eme, ebe ọ bụ na mụ enweghị ebe ọ bụla m ga-achịkọta ihe ubi m?’
18  Ya mere, ọ sịrị: ‘Ihe m ga-eme bụ: M ga-etidasị ụlọ nkwakọba ihe m ma wuo ndị ka ibu, n’ebe ahụ ka m ga-achịkọta mkpụrụ m niile na ezi ihe m niile;
19  m ga-asịkwa mkpụrụ obi m: “Mkpụrụ obi, i nwere ọtụtụ ezi ihe m kpakọbara maka ọtụtụ afọ; tụsara ahụ́, na-eri, na-aṅụ, mee onwe gị obi ụtọ.”’
20  Ma Chineke sịrị ya: ‘Onye na-enweghị uche, n’abalị a ka a na-achọ mkpụrụ obi gị n’aka gị. Ònye ga-enwezi ihe ndị ị kwakọbara?’
21  Otú ahụ ka ọ ga-adịrị onye na-akpakọbara onwe ya akụ̀ ma ghara ịbụ ọgaranya n’ebe Chineke nọ.”
22  O wee sị ndị na-eso ụzọ ya: “Ọ bụ ya mere m ji asị unu, Kwụsịnụ ichegbu onwe unu banyere mkpụrụ obi unu maka ihe unu ga-eri ma ọ bụ banyere ahụ́ unu maka ihe unu ga-eyi.
23  N’ihi na mkpụrụ obi dị oké ọnụ ahịa karịa nri, ahụ́ dịkwa oké ọnụ ahịa karịa ákwà.
24  Rịbanụ ama nke ọma na ugoloọma adịghị akụ mkpụrụ, ha adịghịkwa ewe ihe ubi, ha enweghịkwa ọba ma ọ bụ ụlọ nkwakọba ihe, ma Chineke na-enye ha nri. Ọ̀ bụ na unu adịghị oké ọnụ ahịa karịa nnụnụ?”
25  Ònye n’ime unu pụrụ ịgbakwụnye otu kubit n’afọ ndụ ya site n’ichegbu onwe ya?
26  Ya mere, ọ bụrụ na unu apụghị ime ihe a kasị nta, gịnị mere unu ji echegbu onwe unu banyere ihe ndị fọdụrụ?
27  Rịbanụ ama nke ọma otú okooko lili si eto, ha adịghị adọgbu onwe ha n’ọrụ, ha adịghịkwa atụ ogho; ma ana m asị unu, Ọbụna Sọlọmọn, n’ebube ya niile, eyighị uwe mara mma dị ka otu n’ime ha.
28  Ọ bụrụkwa na Chineke si otú a na-eyiwe ahịhịa ndụ dị n’ubi uwe, nke na-adị taa, ma echi, a tụba ya n’ekwú, lee ka ọ ga-esi yiwe unu uwe karị, unu ndị okwukwe nta!
29  Ya mere, kwụsịnụ ịnọ na-achọ ihe unu ga-eri na ihe unu ga-aṅụ, kwụsịkwanụ ịnọ na-echegbu onwe unu;
30  n’ihi na ihe ndị a niile bụ ihe ndị mba ọzọ nke ụwa na-achụsosi ike, ma Nna unu maara na ihe ndị a dị unu mkpa.
31  Ka o sina dị, na-achọnụ alaeze ya, a ga-atụkwasịkwara unu ihe ndị a.
32  “Unu atụla egwu, ìgwè atụrụ nta, n’ihi na ọ dị Nna unu mma inye unu alaeze.
33  Reenụ ihe unu nwere ma were ya nye onyinye ebere. Meerenụ onwe unu obere akpa ego ndị na-adịghị aka aka, bụ́ akụ̀ nke na-adịghị agwụ agwụ n’eluigwe, ebe onye ohi na-adịghị eru nso, ebe nla na-adịghịkwa erichapụ.
34  N’ihi na ebe akụ̀ unu dị, n’ebe ahụ ka obi unu ga-adịkwa.
35  “Keenụ ájị̀ n’úkwù, ka oriọna unu na-enwukwa enwu,
36  unu onwe unu, dịrịnụ ka ndị na-echere nna ha ukwu mgbe o si ịlụ nwaanyị na-alọta, ka ọ ga-abụ na mgbe ọ lọtara kụọ aka, ha ga-emeghere ya ụzọ ozugbo.
37  Obi ụtọ na-adịrị ndị ohu ahụ bụ́ ndị nna ha ukwu lọtara wee hụ na ha na-eche nche! N’ezie, ana m asị unu, Ọ ga-eke onwe ya ihe okike ma mee ka ha nọdụ ala iri ihe na tebụl, ọ ga-abịarukwa nso wee jeere ha ozi.
38  Ọ bụrụkwa na ọ lọta n’oge nche nke abụọ, ọ bụrụgodị na nke atọ, ma hụ ha otú ahụ, obi ụtọ na-adịrị ha!
39  Ma maranụ nke a, na a sị na onyeisi ezinụlọ maara awa onye ohi ga-abịa, ọ gaara anọ na-eche nche, ọ garaghị ekwe ka a waba n’ụlọ ya.
40  Unu onwe unu kwa, dịrịnụ njikere, n’ihi na n’oge awa nke unu na-echeghị na ọ pụrụ ịbụ ka Nwa nke mmadụ na-abịa.”
41  Pita wee sị: “Onyenwe anyị, ọ̀ bụ anyị ka ị na-enye ihe atụ a ka ọ̀ bụ mmadụ niile?”
42  Onyenwe anyị wee sị: “Ònye n’ezie bụ onye ahụ na-elekọta ụlọ, onye kwesịrị ntụkwasị obi, nke nwere uche, onye nna ya ukwu ga-eme onye na-elekọta ìgwè ndị na-ejere ya ozi, ka ọ na-enye ha ihe oriri ga-ezuru ha n’oge kwesịrị ekwesị?
43  Obi ụtọ na-adịrị ohu ahụ, ma ọ bụrụ na nna ya ukwu erute hụ ya ka ọ na-eme otú ahụ!
44  N’eziokwu ana m asị unu, Ọ ga-eme ya onye na-elekọta ihe niile o nwere.
45  Ma ọ bụrụ na ohu ahụ ekwuo mgbe ọ bụla n’obi ya, sị: ‘Nna m ukwu na-egbu oge ịbịa,’ wee malite iti ndị ikom na-eje ozi na ndị inyom na-eje ozi ihe, nakwa iri ihe na ịṅụ ihe ọṅụṅụ na ịṅụbiga mmanya ókè,
46  nna ukwu nke ohu ahụ ga-abịa n’ụbọchị ọ na-atụghị anya ya nakwa n’oge awa ọ na-amaghị, ọ ga-enyekwa ya oké ahụhụ ma kenye ya òkè n’ebe ndị na-ekwesịghị ntụkwasị obi nọ.
47  Ma ohu ahụ nke ghọtara uche nna ya ukwu ma ghara ịdị njikere ma ọ bụ mee ihe kwekọrọ n’uche ya, a ga-apịa ya ọtụtụ ọnụ ụtarị.
48  Ma onye ahụ nke na-aghọtaghị wee mee ihe kwesịrị ka a pịa ya ụtarị, a ga-apịa ya ole na ole. N’ezie, onye ọ bụla e nyere ihe dị ukwuu, a ga-achọ ihe dị ukwuu n’aka ya; onye ndị mmadụ nyekwara ihe dị ukwuu ilekọta, ha ga-achọ ihe ka ukwuu n’aka ya.
49  “Abịara m ịmụnye ọkụ n’elu ụwa, gịnị ọzọkwa ka m ga-achọ ma ọ bụrụ na a mụnyewo ya?
50  N’ezie, enwere m baptizim nke a gaje ime m, leekwa ka o si ewute m ruo mgbe a ga-emecha ya!
51  Ùnu chere na m bịara iweta udo n’elu ụwa? N’ezie, ana m asị unu, ee e, kama ọ bụ nkewa.
52  N’ihi na site n’ugbu a gaa n’ihu, a ga-enwe mmadụ ise kewara ekewa n’otu ụlọ, mmadụ atọ megide mmadụ abụọ nakwa mmadụ abụọ megide mmadụ atọ.
53  Ha ga-ekewa, nna megide nwa ya nwoke na nwa nwoke megide nna ya, nne megide nwa ya nwaanyị na nwa nwaanyị megide nne ya, nne di megide nwunye nwa ya na nwunye nwa megide nne di ya.”
54  O wee gaakwa n’ihu ịgwa ìgwè mmadụ ahụ, sị: “Mgbe unu hụrụ ígwé ojii ka ọ na-ebili n’akụkụ ebe ọdịda anyanwụ, unu na-ekwu ozugbo ahụ, sị, ‘Oké ifufe mmiri na-abịa,’ ọ na-emekwa otú ahụ.
55  Mgbe unu hụrụ na ifufe nke si n’ebe ndịda na-efe, unu na-asị, ‘Oké okpomọkụ ga-adị,’ o wee dị.
56  Ndị ihu abụọ, unu maara otú e si enyocha otú ụwa dị na ihu ígwé, ma olee otú o si bụrụ na unu amaghị otú e si enyocha oge a?
57  Gịnị mere na unu adịghị ekpebi n’onwe unu ihe ziri ezi?
58  Dị ka ihe atụ, mgbe gị na onye na-emegide gị n’okwu ikpe na-agakwuru onye na-achị achị, mewe ihe ozugbo, mgbe unu ka nọ n’ụzọ, iji dozie esemokwu gị na ya, ka o wee ghara ịkpụga gị n’ihu ọkàikpe, ọkàikpe enyefeekwa gị n’aka onye ọrụ nche ụlọikpe, onye ọrụ nche ụlọikpe atụbakwa gị n’ụlọ mkpọrọ.
59  Ana m asị gị, Ị gaghị esi n’ebe ahụ pụta n’ezie ruo mgbe ị kwụrụ obere mkpụrụ ego ikpeazụ nke ga-azụtali naanị ihe dị nnọọ nta.”
Luk 13
1  N’oge ahụ, e nwere ụfọdụ ndị nọ n’ebe ahụ bụ́ ndị kọọrọ ya banyere ndị Galili Paịlet gwakọtara ọbara ha n’àjà ha.
2  Ya mere, ọ sịrị ha: “Ùnu chere na ndị Galili a bụ ndị mmehie karịa ndị Galili ọzọ niile n’ihi na ihe ndị a dakwasịrị ha?
3  N’ezie, ana m asị unu, ee e; kama, ọ gwụla ma ùnu chegharịrị, a ga-ebibi unu niile n’otu aka ahụ.
4  Ka ùnu chere na mmadụ iri na asatọ ahụ ụlọ elu dị na Siloam dagburu bụ ndị mmehie karịa ndị ọzọ niile bi na Jeruselem?
5  N’ezie, ana m asị unu, ee e; ma ọ bụrụ na unu echegharịghị, a ga-ebibi unu niile n’otu ụzọ ahụ.”
6  O wee gaa n’ihu inye ihe atụ a: “Otu onye nwere osisi fig a kụrụ n’ubi vaịn ya, o wee bịa na-achọgharị mkpụrụ na ya, ma ọ dịghị nke ọ hụrụ.
7  O wee gwa onye ọrụ ubi vaịn ahụ, sị, ‘Ihe a bụ afọ atọ m nọ na-abịa na-achọ mkpụrụ n’osisi fig a, ma ọ dịghị nke m hụrụ. Gbutuo ya! Gịnị mere ọ ga-eji mee ka ala a ghara ịba uru?’
8  Ọ zara ya, sị, ‘Nna m ukwu, hapụkwuo ya afọ a, ruo mgbe m ga-egwu ala gburugburu ya ma tinye nsị anụ;
9  ọ bụrụkwa na o mechaa mịa mkpụrụ n’ọdịnihu, nke ahụ amaka; ma ọ bụrụ na ọ mịghị, gị egbutuo ya.’”
10  Ọ nọ na-ezi ihe n’otu n’ime ụlọ nzukọ n’ụbọchị izu ike.
11  Ma, lee! ọ dị otu nwaanyị nke mmụọ na-eme ka mmadụ ghara ịdị ike ji kemgbe afọ iri na asatọ, o huuru ehuru, o nweghịkwa ike ịgbatị onwe ya ma ọlị.
12  Mgbe Jizọs hụrụ ya, ọ gwara ya, sị: “Nwaanyị, a tọhapụwo gị n’adịghị ike gị.”
13  O wee bikwasị ya aka; o wee gbatịa n’otu ntabi anya, wee malite inye Chineke otuto.
14  Ma iwe were onyeisi oche ụlọ nzukọ n’ihi na Jizọs gwọrọ ọrịa ahụ n’ụbọchị izu ike, o wee malite ịsị ìgwè mmadụ ahụ: “E nwere ụbọchị isii e kwesịrị ịrụ ọrụ n’ime ha; ya mere, bịanụ n’ụbọchị ndị ahụ ka a gwọọ unu, ọ bụghị n’ụbọchị izu ike.”
15  Otú ọ dị, Onyenwe anyị zara ya, sị: “Ndị ihu abụọ, ọ̀ dị onye ọ bụla n’ime unu nke na-adịghị atọpụ ehi ya ma ọ bụ ịnyịnya ibu ya n’ụlọ anụ n’ụbọchị izu ike ma kpụrụ ya gaa ka o nye ya mmiri?
16  Ya mere, nwaanyị a bụ́ nwa Ebreham, onye Setan kere agbụ ruo afọ iri na asatọ, ọ̀ bụ na o kwesịghị ka a tọpụ ya agbụ a n’ụbọchị izu ike?”
17  Ma, mgbe o kwuru ihe ndị a, ihere malitere ime ndị niile na-emegide ya; ma ìgwè mmadụ ahụ dum malitere ịṅụrị ọṅụ n’ihi ihe niile dị ebube ọ na-eme.
18  Ya mere, ọ gara n’ihu ịsị: “Gịnị ka alaeze Chineke dị ka ya, gịnịkwa ka m ga-eji ya tụnyere?
19  Ọ dị ka mkpụrụ osisi mọstad nke mmadụ weere kụọ n’ubi ya, o wee too ma ghọọ osisi, anụ ufe nke eluigwe wee biri n’alaka ya.”
20  Ọ sịkwara: “Gịnị ka m ga-eji alaeze Chineke tụnyere?
21  Ọ dị ka ihe iko achịcha nke nwaanyị weere zoo n’ime ntụ ọka nke juru arịa atọ buru ibu ruo mgbe ntụ ọka ahụ dum koro eko.”
22  O wee mee njem site n’obodo ukwu ruo n’obodo ukwu nakwa site n’obodo nta ruo n’obodo nta, na-ezi ihe ma gawa Jeruselem ọ na-aga.
23  Ma otu nwoke sịrị ya: “Onyenwe anyị, ndị a ga-azọpụta hà dị ole na ole?” O wee sị ha:
24  “Gbalịsienụ ike ka unu si n’ọnụ ụzọ dị warara banye, n’ihi na ana m asị unu, ọtụtụ ndị ga-achọ ịbanye ma ha agaghị enwe ike,
25  ozugbo onyeisi ezinụlọ biliri kpọchie ụzọ, unu eguzoro n’èzí na-akụ aka n’ụzọ, sị, ‘Nna anyị ukwu, megheere anyị ụzọ.’ Ma ọ ga-aza unu, sị, ‘Amaghị m ebe unu si.’
26  Mgbe ahụ, unu ga-amalite ịsị, ‘Anyị riri ihe, ṅụọkwa ihe ọṅụṅụ n’ihu gị, i zikwara ihe n’okporo ámá anyị.’
27  Ma ọ ga-agwa unu, sị, ‘Amaghị m ebe unu si. Sinụ n’ebe m nọ pụọ, unu niile bụ́ ndị ọrụ ajọ omume!’
28  Ọ bụ n’ebe ahụ ka unu ga-akwa ákwá ma taa ikikere ezé, mgbe unu ga-ahụ Ebreham na Aịzik na Jekọb na ndị amụma niile n’alaeze Chineke, ma a tụpụ unu onwe unu n’èzí.
29  Ndị mmadụ ga-esi n’ebe ọwụwa anyanwụ nakwa n’ebe ọdịda anyanwụ bịa, sikwa n’ebe ugwu nakwa n’ebe ndịda, ha ga-anọdụkwa ala na-eri ihe na tebụl n’alaeze Chineke.
30  Ma, lee! e nwere ndị ikpeazụ ga-abụ ndị mbụ, e nwekwara ndị mbụ ga-abụ ndị ikpeazụ.”
31  N’oge awa ahụ, ụfọdụ ndị Farisii bịara, na-asị ya: “Pụwa, lawa, n’ihi na Herọd chọrọ igbu gị.”
32  O wee sị ha: “Gaa gwa nkịta ọhịa ahụ, sị, ‘Lee! Ana m achụpụ ndị mmụọ ọjọọ, na-agwọkwa ọrịa taa na echi, m ga-emechakwa n’ụbọchị nke atọ.’
33  Ka o sina dị, m ga-agawa taa na echi na nwanne echi, n’ihi na o kwesịghị ka e gbuo onye amụma n’ebe na-abụghị Jeruselem.
34  Jeruselem, Jeruselem, nke na-egbu ndị amụma, nke na-atụkwa ndị e ziteere ya nkume—lee ọtụtụ ugboro m chọrọ ịchịkọta ụmụ gị dị ka nnekwu ọkụkọ si achịkọta ụmụ ya n’okpuru nku ya, ma unu achọghị ya!
35  Lee! A hapụworo unu ụlọ unu. Ana m asị unu, unu agaghị ahụ m ma ọlị ruo mgbe unu ga-asị, ‘Ngọzi na-adịrị onye ahụ nke na-abịa n’aha Jehova!’”
Luk 14
1  N’otu oge, mgbe ọ banyere n’ụlọ otu n’ime ndị na-achị achị bụ́ onye Farisii n’ụbọchị izu ike ịga rie nri, ha nọ na-ele ya anya.
2  Ma, lee! otu nwoke nke na-arịa ọrịa ahụ́ mmiri nọ n’ihu ya.
3  Ya mere, Jizọs jụrụ ndị ahụ maara Iwu na ndị Farisii, sị: “Iwu ọ̀ kwadoro ịgwọ ọrịa n’ụbọchị izu ike ka ọ̀ bụ na ọ kwadoghị?”
4  Ma ha gbachiri nkịtị. N’ihi ya, o seere nwoke ahụ n’aka, gwọọ ya ma sị ya lawa.
5  O wee sị ha: “Ònye n’ime unu ga-ahapụ ịdọpụta nwa ya nwoke ma ọ bụ ehi ya ozugbo ma ọ bụrụ na ọ daba n’olulu mmiri n’ụbọchị izu ike?”
6  Ha enweghịkwa ike ịsa ya okwu n’ihe ndị a.
7  Mgbe ọ hụrụ otú ndị a kpọrọ òkù si na-ahọrọ ebe kasị elu, ọ gara n’ihu inye ha otu ihe atụ, sị:
8  “Mgbe mmadụ kpọrọ gị òkù ịbịa oriri alụmdi na nwunye, anọdụla n’ebe kasị elu. Ma eleghị anya, ọ kpọrọ onye a na-akwanyere ùgwù karịa gị òkù n’oge ahụ,
9  onye ahụ nke kpọrọ gị na ya òkù ga-abịa sị gị, ‘Ka onye a nọrọ n’ebe ahụ.’ Mgbe ahụ, ị ga-eji ihere bilie gaa nọrọ n’ebe kasị ala.
10  Kama mgbe a kpọrọ gị òkù, gaa nọdụ n’ebe kasị ala, ka ọ ga-abụ na mgbe onye ahụ kpọrọ gị òkù bịara, ọ ga-asị gị, ‘Enyi m, gbagoo n’ebe ka elu.’ Mgbe ahụ, ị ga-enwe nsọpụrụ n’anya ndị ọbịa ibe gị niile.
11  N’ihi na onye na-ebuli onwe ya elu, a ga-eweda ya ala, onye na-eweda onwe ya ala, a ga-ebuli ya elu.”
12  O wee gwa nwoke ahụ nke kpọrọ ya òkù, sị: “Mgbe ị na-akpọ ndị mmadụ ka ha bịa rie nri ehihie ma ọ bụ nri anyasị, akpọla ndị enyi gị ma ọ bụ ụmụnne gị ma ọ bụ ndị ikwu gị ma ọ bụ ndị agbata obi gị bara ọgaranya. Ma eleghị anya, ha nwekwara ike ịkpọ gị òkù n’oge ọzọ, ọ ga-abụkwa ịkwụ gị ụgwọ.
13  Kama mgbe ị na-akpọ oriri, kpọọ ndị ogbenye, ndị nwere nkwarụ, ndị ngwọrọ, ndị ìsì;
14  ị ga-enwekwa obi ụtọ, n’ihi na ha enweghị ihe ọ bụla ha ga-eji kwụọ gị ụgwọ. N’ihi na a ga-akwụ gị ụgwọ ná mbilite n’ọnwụ nke ndị ezi omume.”
15  Mgbe otu n’ime ndị ọbịa ibe ya nụrụ ihe ndị a, ọ sịrị ya: “Obi ụtọ na-adịrị onye ga-eri ihe n’alaeze Chineke.”
16  Jizọs sịrị ya: “Otu nwoke nọ na-akpọ ndị mmadụ ka ha bịa maka nnukwu nri anyasị, ọ kpọkwara ọtụtụ ndị òkù.
17  O wee zipụ ohu ya n’oge awa a ga-eri nri anyasị ahụ ka ọ gaa gwa ndị ahụ a kpọrọ òkù, sị, ‘Bịanụ, n’ihi na a kwadowo ihe niile.’
18  Ma ha niile malitere ịrịọ ka a hapụ ha. Onye mbụ sịrị ya, ‘Azụrụ m ubi, m ga-agarịrị hụ ya; ana m arịọ gị, Ka a gụpụ m.’
19  Onye ọzọ sịkwara, ‘Azụrụ m ehi iri e jikọrọ abụọ abụọ, ana m agakwa ileru ha anya; ana m arịọ gị, Ka a gụpụ m.’
20  Onye ọzọ sịkwara, ‘M ka lụrụ nwaanyị, n’ihi ya, apụghị m ịbịa.’
21  Ya mere, ohu ahụ bịara kọọrọ nna ya ukwu ihe ndị a. Mgbe ahụ, onyeisi ezinụlọ ahụ were iwe wee sị ohu ya, ‘Gaa ọsọ ọsọ n’okporo ámá na n’ụzọ ámá obodo, kpọbata ndị ogbenye na ndị nwere nkwarụ na ndị ìsì na ndị ngwọrọ n’ebe a.’
22  Mgbe oge gatụrụ, ohu ahụ sịrị, ‘Nna anyị ukwu, e mewo ihe i nyere n’iwu, ma a ka nwere ohere.’
23  Nna ya ukwu wee gwa ohu ahụ, sị, ‘Gaa n’okporo ụzọ na n’ebe ndị a gbara ogige, rụgide ha ka ha bata, ka ụlọ m wee ju eju.
24  N’ihi na ana m asị unu, Ọ dịghị onye ọ bụla n’ime ndị ahụ a kpọrọ òkù nke ga-edetụ nri anyasị m ire.’”
25  Ma oké ìgwè mmadụ so ya na-eme njem, o wee tụgharịa sị ha:
26  “Ọ bụrụ na onye ọ bụla abịakwute m ma ọ kpọghị nna ya na nne ya na nwunye ya na ụmụ ya na ụmụnne ya ndị ikom na ụmụnne ya ndị inyom asị, ee, kpọọkwa ọbụna mkpụrụ obi ya asị, ọ pụghị ịbụ onye na-eso ụzọ m.
27  Onye ọ bụla nke na-adịghị eburu osisi ịta ahụhụ ya ma na-eso m apụghị ịbụ onye na-eso ụzọ m.
28  Dị ka ihe atụ, ọ̀ dị onye n’ime unu nke chọrọ iwu ụlọ elu, nke na-agaghị ebu ụzọ nọdụ ala gbakọọ ihe ọ ga-efu, ka o wee hụ ma ò nwere ihe ga-ezu iji wuchaa ya?
29  Ma ọ́ bụghị ya, o nwere ike ịtọ ntọala ya ma ọ gaghị enwe ike iwucha ya, ndị niile na-ahụ ya pụrụ ịmalite ịkwa ya emo,
30  na-asị, ‘Onye a malitere iwu ụlọ ma o nweghị ike iwucha ya.’
31  Ma ọ bụ, olee eze nke na-aga ibuso eze ọzọ agha, nke na-agaghị ebu ụzọ nọdụ ala gbaa izu ma ò nwere ike iji puku ndị agha iri lụso onye ji puku ndị agha iri abụọ na-abịa imegide ya ọgụ?
32  N’ezie, ọ bụrụ na ọ pụghị ime otú ahụ, mgbe onye ahụ ka nọ n’ebe dị anya, ọ na-ezipụ ìgwè ndị nnọchiteanya wee rịọ ya ka ya na ya mee udo.
33  N’ụzọ dị otú ahụ, n’ezie, ọ dịghị onye ọ bụla n’ime unu nke na-ahapụghị ihe niile o nwere nke pụrụ ịbụ onye na-eso ụzọ m.
34  “N’ezie, nnu dị mma. Ma ọ bụrụ na nnu adịkwaghị atọ ụtọ, gịnị ka a ga-eji mee ka ọ dị ụtọ?
35  Ọ dịghị mma ka e tinye ya n’ala ma ọ bụkwanụ ka e were ya mere nri ala. Ndị mmadụ na-awụfu ya n’èzí. Onye nwere ntị ige ntị, ya gee ntị.”
Luk 15
1  Ndị ọnaụtụ niile na ndị mmehie nọ na-abịakwute ya ka ha nụrụ okwu ya.
2  Ya mere, ma ndị Farisii ma ndị odeakwụkwọ nọ na-atamu, sị: “Nwoke a na-anabata ndị mmehie, sorokwa ha na-eri ihe.”
3  O wee nye ha ihe atụ a, sị:
4  “Ònye n’ime unu nke nwere otu narị atụrụ, ka ọ ga-abụ, ọ bụrụ na otu n’ime ha efuo, ya aghara ịhapụ iri itoolu na itoolu n’ala ịkpa gaa chọwa nke ahụ furu efu ruo mgbe ọ chọtara ya?
5  Mgbe ọ chọtara ya, ọ na-ekukwasị ya n’ubu ya ma na-aṅụrị ọṅụ.
6  Mgbe ọ laruru ụlọ, ọ na-akpọkọta ndị enyi ya na ndị agbata obi ya, sị ha, ‘Soronụ m ṅụrịa ọṅụ, n’ihi na achọtawo m atụrụ m nke furu efu.’
7  Ana m asị unu na otú ahụ ka a ga-enwe ọṅụ dị ukwuu n’eluigwe n’ihi otu onye mmehie nke chegharịrịnụ karịa n’ihi ndị ezi omume iri itoolu na itoolu, ndị nchegharị na-adịghị mkpa.
8  “Ma ọ bụ, olee nwaanyị nke nwere mkpụrụ ego drakma iri, nke ọ ga-abụ, ọ bụrụ na otu mkpụrụ ego drakma efunahụ ya, ya aghara ịmụnye oriọna ma zachaa ụlọ ya, chọọkwa ya nke ọma ruo mgbe ọ chọtara ya?
9  Mgbe ọ chọtara ya, ọ na-akpọkọta ndị inyom bụ́ ndị enyi ya na ndị agbata obi ya, sị, ‘Soronụ m ṅụrịa ọṅụ, n’ihi na achọtawo m mkpụrụ ego drakma funahụrụ m.’
10  Otú ahụkwa, ana m asị unu, ndị mmụọ ozi Chineke ga-enwe ọṅụ n’ihi otu onye mmehie nke chegharịrịnụ.”
11  O wee sị: “Otu nwoke nwere ụmụ ndị ikom abụọ.
12  Nke nta n’ime ha wee sị nna ya, ‘Nna m, kee ihe i nwere, nye m nke ruuru m.’ Ya mere, o keere ha ihe o ji biri.
13  E mesịa, mgbe ụbọchị ole na ole gasịrị, nwa ya nwoke nke nta chịkọtara ihe niile gawa mba ọzọ nke dị anya. O mefusịrị ihe o nwere n’ebe ahụ site n’ibi ndụ ịla n’iyi.
14  Mgbe o mefusịrị ihe niile, oké ụnwụ dara ná mba ahụ dum, ọ malitekwara ịnọ n’ụkọ.
15  Ọ gara ọbụna binyere otu n’ime ụmụ amaala mba ahụ, onye ahụ wee ziga ya n’ubi ya ka ọ na-azụ ézì.
16  Ọ na-agụkwa ya agụụ ka o were ụgbụgbọ mkpụrụ osisi karọb nke ézì na-eri, rijuo afọ, ma ọ dịghị onye na-enye ya ihe ọ bụla.
17  “Mgbe anya doro ya, ọ sịrị, ‘Lee ọtụtụ ndị nna m goro ọrụ, bụ́ ndị nwejuru ihe oriri enweju, ma ụnwụ na-achọ igbu m ebe a!
18  M ga-ebili gakwuru nna m, sị ya: “Nna m, emehiewo m Chineke, mehiekwa gị.
19  Erukwaghị m eru ka a kpọọ m nwa gị. Mee ka m bụrụ otu n’ime ndị i goro ọrụ.”’
20  Ya mere, o biliri gakwuru nna ya. Mgbe ọ ka nọ n’ebe dị anya, nna ya hụrụ ya ma nwee ọmịiko. O wee gbara ọsọ gaa dakwasị ya n’olu ma jiri nwayọọ susuo ya ọnụ.
21  Nwa ya nwoke wee sị ya, ‘Nna m, emehiewo m Chineke, mehiekwa gị. Erukwaghị m eru ka a kpọọ m nwa gị. Mee ka m bụrụ otu n’ime ndị i goro ọrụ.’
22  Ma nna ya sịrị ndị ohu ya, ‘Ngwa! chịpụtanụ uwe mwụda nke kasị mma, chịrịkwanụ ya yiwe ya, gbanyenụ ya ọla n’aka, yiwekwa ya akpụkpọ ụkwụ n’ụkwụ.
23  Kpụtanụ nwa oké ehi mara abụba, gbuo ya ka anyị rie ma mee onwe anyị obi ụtọ,
24  n’ihi na nwa m nwoke a nwụrụ anwụ ma dị ndụ ọzọ; o furu efu, e wee chọta ya.’ Ha wee malite ime onwe ha obi ụtọ.
25  “Ma nwa ya nwoke nke okenye nọ n’ubi; mgbe ọ na-alọta ma rute ụlọ nso, ọ nụrụ ụda egwú a na-eti na ụda egwú a na-agba.
26  Ya mere, ọ kpọrọ otu n’ime ndị na-eje ozi ma jụọ ya ihe ihe ndị a pụtara.
27  O wee sị ya, ‘Nwanne gị nwoke alọtawo, nna gị gbukwara nwa oké ehi mara abụba, n’ihi na ọ lọtara n’ahụ́ ike.’
28  Ma o were iwe, o kweghịkwa abanye n’ụlọ. Nna ya wee pụta ma malite ịrịọsi ya arịrịọ ike.
29  Ọ zara nna ya, sị, ‘Agbaworo m gị ohu ruo ọtụtụ afọ ugbu a, ọ dịbeghị mgbe m mebiri ihe i nyere n’iwu, ma ọ dịbeghị mgbe i nyere m nwa ewu ka mụ na ndị enyi m mee onwe anyị obi ụtọ.
30  Ma ozugbo nwa gị nwoke a nke ya na ụmụ nwaanyị akwụna richara ihe i ji biri lọtara, i gbuuru ya nwa oké ehi mara abụba.’
31  O wee sị ya, ‘Nwa m, mụ na gị nọ mgbe niile, ihe niile bụ́ nke m bụkwa nke gị;
32  ma anyị kwesịrị ime onwe anyị obi ụtọ, ṅụrịakwa ọṅụ, n’ihi na nwanne gị nwoke a nwụrụ anwụ ma dịrị ndụ ọzọ, o fukwara efu, e wee chọta ya.’”
Luk 16
1  O wee gaa n’ihu ịgwa ndị na-eso ụzọ ya, sị: “Otu nwoke bara ọgaranya, o nwekwara onye na-elekọtara ya ụlọ. E bokwara onye a ebubo n’ihu nna ya ukwu na ọ na-emefusị akụ̀ ya.
2  Ya mere, ọ kpọrọ ya, sị ya, ‘Gịnị bụ ihe a m na-anụ banyere gị? Weta akwụkwọ ị na-edekọ otú i si arụ ọrụ nlekọta gị, n’ihi na ị gakwaghị elekọta ụlọ m.’
3  Onye ahụ na-elekọta ụlọ wee gwa onwe ya, sị, ‘Gịnị ka m ga-eme, ebe ọ bụ na nna m ukwu ga-anapụ m ọrụ ilekọtara ya ụlọ? Ike adịghị m igwu ala, ihere na-eme m ịrịọ arịrịọ.
4  Ehee! Ama m ihe m ga-eme, ka ọ ga-abụ, mgbe a chụpụrụ m n’ọrụ ilekọta ụlọ, ndị mmadụ ga-anabata m n’ebe obibi ha.’
5  Ọ kpọrọ nke ọ bụla n’ime ndị ji nna ya ukwu ụgwọ, o wee sị onye nke mbụ, ‘Gịnị ka i ji nna m ukwu n’ụgwọ?’
6  Ọ sịrị, ‘Otu narị ihe ọ̀tụ̀tụ̀ bat nke mmanụ oliv.’ O wee sị ya, ‘Were akwụkwọ e dere ihe unu kwekọrịtara ma nọdụ ala dee iri ise ọsọ ọsọ.’
7  Ọ jụkwara onye ọzọ, sị, ‘Gị onwe gị, gịnị ka i ji n’ụgwọ?’ Ọ sịrị, ‘Otu narị ihe ọ̀tụ̀tụ̀ kọọ nke ọka wit.’ O wee sị ya, ‘Were akwụkwọ e dere ihe unu kwekọrịtara ma dee iri asatọ.’
8  Nna ukwu nke onye ahụ na-elekọta ụlọ jara ya mma, ọ bụ ezie na ọ bụ onye ajọ omume, n’ihi na o ji ezi amamihe mee ihe; n’ihi na ụmụ nke usoro ihe a maara ihe n’ụzọ bara uru karịa ụmụ nke ìhè n’otú ha si emeso ndị ọgbọ ha ihe.
9  “Ana m asịkwa unu, Jirinụ akụ̀ ajọ omume metara onwe unu ndị enyi, ka ọ ga-abụ, mgbe akụ̀ dị otú ahụ na-adịkwaghị, ha ewee nabata unu n’ebe obibi ebighị ebi.
10  Onye kwesịrị ntụkwasị obi n’ihe kasị nta kwesịkwara ntụkwasị obi n’oké ihe, onye bụ́ onye ajọ omume n’ihe kasị nta bụkwa onye ajọ omume n’oké ihe.
11  Ya mere, ọ bụrụ na unu ekwesịghị ntụkwasị obi n’akụ̀ ajọ omume, ònye ga-enyefe ezi akụ̀ n’aka unu?
12  Ọ bụrụkwa na unu ekwesịghị ntụkwasị obi n’ihe onye ọzọ, ònye ga-enye unu ihe e debeere unu?
13  Ọ dịghị odibo nke pụrụ ịbụ ohu nna ukwu abụọ; n’ihi na, ma ọ́ bụghị na ọ ga-akpọ otu asị ma hụ onye nke ọzọ n’anya, ya abụrụ na ọ ga-arapara n’otu ma leda onye nke ọzọ anya. Unu apụghị ịbụ ndị ohu Chineke na nke Akụnụba.”
14  Ma ndị Farisii, bụ́ ndị hụrụ ego n’anya, nọ na-ege ntị n’ihe ndị a niile, ha wee malite ịkwa ya emo.
15  N’ihi ya, ọ sịrị ha: “Unu bụ ndị na-akpọ onwe unu ndị ezi omume n’ihu ụmụ mmadụ, ma Chineke maara obi unu; n’ihi na ihe dị elu n’etiti ụmụ mmadụ bụ ihe arụ n’anya Chineke.
16  “Iwu ahụ na ihe ndị amụma kụziri dị ruo n’oge Jọn. Site n’oge ahụ gaa n’ihu, a na-ezisa ozi ọma alaeze Chineke, ụdị mmadụ niile na-agbalịsi ike ịbanye n’ime ya.
17  N’ezie, ọ dị mfe eluigwe na ụwa ịgabiga karịa otu akụkụ mkpụrụ akwụkwọ nke dị n’Iwu ahụ ịghara imezu.
18  “Onye ọ bụla nke gbara nwunye ya alụkwaghịm ma lụọ nwaanyị ọzọ na-akwa iko, onye lụkwara nwaanyị di ya gbara alụkwaghịm na-akwa iko.
19  “Ma otu nwoke bara ọgaranya. Ọ na-ejikwa ákwà na-acha odo odo na ákwà linin achọ onwe ya mma, na-emekwa onwe ya obi ụtọ n’ụzọ okomoko site n’ụbọchị ruo n’ụbọchị.
20  Ma e nwere onye arịrịọ aha ya bụ Lazarọs nke a na-ebute n’ọnụ ụzọ ámá ya. Ọnyá jukwara ya n’ahụ́.
21  Ọ na-agụkwa ya agụụ iri ihe si na tebụl ọgaranya ahụ na-adapụ. Ee, nkịta na-abịakwa aracha ọnyá ya.
22  Ma ka oge na-aga, onye arịrịọ ahụ nwụrụ, ndị mmụọ ozi wee buru ya gaa n’ebe ọ dabeere n’obi Ebreham. “Ọgaranya ahụ nwụkwara, e wee lie ya.
23  Ọ nọ n’ime Hedis lelie anya. Ọ nọkwa ná mmekpa ahụ́. O wee hụ Ebreham n’ebe dị anya, hụkwa Lazarọs ka ọ dabeere n’obi ya.
24  Ya mere, ọ kpọrọ òkù, sị, ‘Nna m Ebreham, meere m ebere ma zie Lazarọs ka o detụ ọnụ ọnụ mkpịsị aka ya ná mmiri ma mee ka ire m jụọ oyi, n’ihi na anọ m ná nhụjuanya n’ọkụ a nke na-enwusi ike.’
25  Ma Ebreham sịrị, ‘Nwa m, cheta na ị natazuru ihe ọma gị n’oge ị nọ ndụ, ma Lazarọs natara ihe ọjọọ. Otú ọ dị, ugbu a, a na-akasi ya obi n’ebe a ma ị nọ ná nhụjuanya.
26  E wezụgakwa ihe ndị a niile, e mewo ka oké olulu dị n’agbata anyị na unu, ka ndị chọrọ isi n’ebe a gakwuru unu ghara inwe ike ịgafe, ndị mmadụ agaghịkwa esi n’ebe ahụ gafeta n’ebe anyị nọ.’
27  O wee sị, ‘Ọ bụrụ otú ahụ, ana m arịọ gị, nna m, ka i ziga ya n’ụlọ nna m,
28  n’ihi na enwere m ụmụnne ndị ikom ise, ka o wee gbaara ha àmà nke ọma, ka ha onwe ha gharakwa ịbata n’ebe mmekpa ahụ́ nke a.’
29  Ma Ebreham sịrị, ‘Ha nwere akwụkwọ Mozis na Akwụkwọ Ndị Amụma; ha gee ha ntị.’
30  O wee sị, ‘Ee e, n’ezie, nna m Ebreham, kama ọ bụrụ na mmadụ esi ná ndị nwụrụ anwụ gakwuru ha, ha ga-echegharị.’
31  Ma ọ sịrị ya, ‘Ọ bụrụ na ha egeghị Mozis na Akwụkwọ Ndị Amụma ntị, a gaghịkwa eme ka ha kweta ma ọ bụrụ na mmadụ esi ná ndị nwụrụ anwụ bilie.’”
Luk 17
1  O wee gwa ndị na-eso ụzọ ya, sị: “Ọ bụ ihe a na-apụghị izere ezere na ihe ndị na-eme ka a sụọ ngọngọ ga-abịa. Ka o sina dị, ahụhụ ga-adịrị onye ha si n’aka ya bịa!
2  Ọ ga-akara ya mma ma ọ bụrụ na e konye nkume igwe nri n’olu ya wee tụba ya n’oké osimiri karịa na ọ ga-eme ka otu n’ime ndị a dị nta sụọ ngọngọ.
3  Lezienụ onwe unu anya. Ọ bụrụ na nwanna gị emehie, baara ya mba, ọ bụrụkwa na o chegharịa, gbaghara ya.
4  Ọ bụrụgodị na o mehie gị ugboro asaa n’ụbọchị, o wee bịaghachikwute gị ugboro asaa, sị, ‘Echegharịwo m,’ gbaghara ya.”
5  Ma ndịozi ahụ gwara Onyenwe anyị, sị: “Nyekwuo anyị okwukwe.”
6  Onyenwe anyị wee sị: “Ọ bụrụ na unu enwee okwukwe há ka mkpụrụ osisi mọstad, unu ga-agwa osisi mọlberi ojii a, sị, ‘Ka e fopụ gị ma kụọ gị n’oké osimiri!’ ọ ga-erubekwara unu isi.
7  “Ònye n’ime unu nwere ohu nke na-akọ ubi ma ọ bụ nke na-elekọta anụ ụlọ, bụ́ onye ga-asị ohu ahụ mgbe o si n’ubi lọta, ‘Bịa ebe a ozugbo, nọdụ ala rie ihe na tebụl’?
8  Kama nke ahụ, ọ̀ bụ na ọ gaghị asị ya, ‘Kwadebere m ihe ka m rie nri anyasị m, yirikwa uwe eprọn jeere m ozi ruo mgbe m richara ihe oriri ma ṅụchaa ihe ọṅụṅụ, e mesịakwa, i nwere ike iri ihe, ṅụọkwa ihe ọṅụṅụ’?
9  Ọ gaghị enwe obi ekele n’ebe ohu ahụ nọ n’ihi na o mere ihe ndị e kenyere ya, ka ọ̀ ga-enwe?
10  Ya mere, unu onwe unu, mgbe unu mere ihe niile e kenyere unu, sịnụ, ‘Anyị bụ ndị ohu na-abaghị uru ọ bụla. Ihe anyị mere bụ ihe anyị kwesịrị ime.’”
11  Ka ọ na-aga Jeruselem, o si na Sameria na Galili na-agafe.
12  Ka ọ na-abanyekwa n’otu obodo nta, ndị ekpenta iri hụrụ ya, ma ha guzo n’ebe dị anya.
13  Ha wee tie mkpu, sị: “Jizọs, Onye Ozizi, meere anyị ebere!”
14  Mgbe ọ hụrụ ha, ọ sịrị ha: “Gaanụ gosi ndị nchụàjà onwe unu.” Ma ka ha nọ na-apụ, e mere ka ha dị ọcha.
15  Mgbe otu n’ime ha hụrụ na a gwọrọ ya, ọ laghachiri, jiri oké olu na-enye Chineke otuto.
16  O wee gbuo ikpere n’ala, kpudo ihu n’ala n’ụkwụ Jizọs, na-ekele ya; ọ bụ onye Sameria.
17  Jizọs sịrị ya: “Ọ́ bụghị mmadụ iri ka e mere ka ha dị ọcha? Oleekwanụ mmadụ itoolu ndị ọzọ?
18  È nwere onye a hụrụ lọghachitere inye Chineke otuto ma ọ́ bụghị nwoke a bụ onye mba ọzọ?”
19  O wee sị ya: “Bilie lawa; okwukwe gị emewo ka ahụ́ dị gị mma.”
20  Ma mgbe ndị Farisii jụrụ ya oge alaeze Chineke ga-abịa, ọ zara ha, sị: “Alaeze Chineke agaghị abịa n’ụzọ pụtara oké ìhè,
21  ndị mmadụ agaghịkwa na-asị, ‘Lee n’ebe a!’ ma ọ bụ, ‘N’ebe ahụ!’ N’ihi na, lee! alaeze Chineke dị n’etiti unu.”
22  Ya mere, ọ gwara ndị na-eso ụzọ ya, sị: “Oge na-abịa mgbe unu ga-achọ ịhụ otu n’ime ụbọchị Nwa nke mmadụ ma unu agaghị ahụ ya.
23  Ndị mmadụ ga-asịkwa unu, ‘Leenụ ya n’ebe ahụ!’ ma ọ bụ, ‘Leenụ ya n’ebe a!’ Unu apụla, unu achụsokwala ha.
24  N’ihi na otú ahụ ọ na-abụ àmụ̀mà gbuo, ìhè ya esi n’otu akụkụ n’okpuru eluigwe ruo n’akụkụ ọzọ n’okpuru eluigwe, otú ahụ ka Nwa nke mmadụ ga-adị.
25  Otú ọ dị, ọ ghaghị ibu ụzọ taa ọtụtụ ahụhụ, ọgbọ a ajụkwa ya.
26  Dị nnọọ ka ọ dị n’ụbọchị Noa, otú ahụ ka ọ ga-adịkwa n’ụbọchị Nwa nke mmadụ:
27  ha nọ na-eri ihe, ha nọ na-aṅụ ihe ọṅụṅụ, ndị ikom nọ na-alụ nwunye, a nọkwa na-eke ndị inyom di, ruo ụbọchị ahụ Noa banyere n’ụgbọ, iju mmiri ahụ wee bịa bibie ha niile.
28  Otú ahụ ọ dị n’ụbọchị Lọt ka ọ ga-adị: ha nọ na-eri ihe, ha nọ na-aṅụ ihe ọṅụṅụ, ha nọ na-azụ, ha nọ na-ere, ha nọ na-akụ ihe, ha nọ na-ewu ihe.
29  Ma n’ụbọchị Lọt si na Sọdọm pụta, ọkụ na sọlfọ si n’eluigwe zoo ma bibie ha niile.
30  Otú ahụ ka ọ ga-adị n’ụbọchị ahụ mgbe a gaje ikpughe Nwa nke mmadụ.
31  “N’ụbọchị ahụ, ka onye nọ n’elu ụlọ, bụ́ onye nwere ihe ndị a pụrụ ibupụ ebupụ dị n’ụlọ, ghara ịrịdata iburu ha, onye nọkwa n’ubi, ya alaghachila n’ihe ndị ọ hapụrụ.
32  Chetanụ nwunye Lọt.
33  Onye ọ bụla nke na-achọ ichebere onwe ya mkpụrụ obi ya ga-atụfu ya, ma onye ọ bụla nke na-atụfu ya ga-edebe ya ndụ.
34  Ana m asị unu, N’abalị ahụ, ndị ikom abụọ ga-edina n’otu ihe ndina; a ga-akpọrọ otu onye, ma a ga-ahapụ onye nke ọzọ.
35  Ndị inyom abụọ ga na-egwe nri n’otu nkume igwe nri; a ga-akpọrọ otu onye, ma a ga-ahapụ onye nke ọzọ.”
36  ——
37  Ya mere, ha zara ya, sị: “N’ebee, Onyenwe anyị?” Ọ sị ha: “Ebe ozu dị, n’ebe ahụkwa ka ugo ga-ezukọta.”
Luk 18
1  O wee malite inye ha otu ihe atụ banyere mkpa ọ dị ka ha na-ekpe ekpere mgbe niile ma ghara ịda mbà,
2  o wee sị: “N’otu obodo, e nwere otu ọkàikpe nke na-adịghị atụ egwu Chineke, nke na-adịghịkwa akwanyere mmadụ ùgwù.
3  Ma e nwere otu nwaanyị di ya nwụrụ n’obodo ahụ, ọ nọgidekwara na-agakwuru ọkàikpe ahụ, na-asị, ‘Hụ na m nwetara ikpe ziri ezi n’ikpe mụ na onye iro m.’
4  O kweghịkwa ná mmalite, ma e mesịa ọ gwara onwe ya, sị, ‘Ọ bụ ezie na adịghị m atụ egwu Chineke ma ọ bụ na-akwanyere mmadụ ùgwù,
5  ka o sina dị, n’ihi nsogbu nwaanyị a di ya nwụrụ na-enye m mgbe niile, m ga-ahụ na o nwetara ikpe ziri ezi, ka o wee ghara ịnọgide na-abịa enyegbu m ná nsogbu.’”
6  Onyenwe anyị wee sị: “Nụrụnụ ihe ọkàikpe ahụ kwuru, ọ bụ ezie na ọ bụ onye ajọ omume!
7  Ya mere, ọ̀ bụ na Chineke agaghị eme ka ndị ọ họọrọ, bụ́ ndị na-etiku ya ehihie na abalị, nweta ikpe ziri ezi, ọ bụ ezie na ọ na-enwe ogologo ntachi obi n’ihi ha?
8  Ana m asị unu, Ọ ga-eme ka ha nweta ikpe ziri ezi ọsọ ọsọ. Otú o sina dị, mgbe Nwa nke mmadụ ga-abịarute, ọ̀ ga-ahụ okwukwe n’elu ụwa?”
9  Ma o nyekwara ụfọdụ ndị ihe atụ a, bụ́ ndị tụkwasịrị onwe ha obi na ha bụ ndị ezi omume, ndị na-ewerekwa ndị ọzọ dị ka ndị na-enweghị ihe ha bụ, sị:
10  “Ndị ikom abụọ gbagoro n’ụlọ nsọ ikpe ekpere, otu bụ onye Farisii, nke ọzọ bụ onye ọnaụtụ.
11  Onye Farisii ahụ guzoro ọtọ wee malite ikpe ekpere n’obi ya, sị, ‘Chineke, ana m ekele gị na adịghị m ka ụmụ mmadụ ndị ọzọ, bụ́ ndị na-apụnara mmadụ ihe, ndị ajọ omume, ndị na-akwa iko ma ọ bụ ọbụna dị ka onye ọnaụtụ a.
12  Ana m ebu ọnụ ugboro abụọ n’izu, ana m enye otu ụzọ n’ụzọ iri nke ihe niile m nwetara.’
13  Ma onye ọnaụtụ ahụ guzo n’ebe dị anya, ọ chọghị ọbụna ileli anya ya lee eluigwe, kama ọ nọ na-eti aka n’obi, na-asị, ‘Chineke, meere mụ onwe m bụ́ onye mmehie amara.’
14  Ana m asị unu, Nwoke a laruru n’ụlọ ya wee bụrụ onye ezi omume karịa nwoke ahụ; n’ihi na onye ọ bụla nke na-ebuli onwe ya elu, a ga-eweda ya ala, ma onye na-eweda onwe ya ala, a ga-ebuli ya elu.”
15  Ndị mmadụ wee malite ịkpọtara ya obere ụmụaka ha ka o bitụ ha aka; ma mgbe ndị na-eso ụzọ ya hụrụ nke a, ha malitere ịbara ha mba.
16  Otú ọ dị, Jizọs kpọrọ ụmụntakịrị ka ha bịakwute ya, sị: “Hapụnụ ụmụntakịrị ka ha bịakwute m, unu anwakwala igbochi ha. N’ihi na alaeze Chineke bụ nke ndị dị otú ahụ.
17  N’ezie, ana m asị unu, Onye ọ bụla nke na-anabataghị alaeze Chineke dị ka nwatakịrị agaghị aba n’ime ya ma ọlị.”
18  Otu onye na-achị achị wee jụọ ya, sị: “Ezi Onye Ozizi, gịnị ka m ga-eme ka m wee keta ndụ ebighị ebi?”
19  Jizọs sịrị ya: “Gịnị mere i ji akpọ m ezi onye? Ọ dịghị onye bụ́ ezi onye, ma e wezụga otu onye, ya bụ, Chineke.
20  Ị manụ ihe ndị e nyere n’iwu, ‘Akwala iko, Egbula ọchụ, Ezula ohi, Agbala akaebe ụgha, Sọpụrụ nna gị na nne gị.’”
21  O wee sị: “M na-edebe ihe a niile kemgbe m bụ nwata.”
22  Mgbe Jizọs nụrụ ihe o kwuru, ọ sịrị ya: “Ọ dị otu ihe ị ka ga-eme: Ree ihe niile i nwere kesaara ndị ogbenye, ị ga-enwekwa akụ̀ n’eluigwe; bịakwa bụrụ onye na-eso ụzọ m.”
23  Mgbe ọ nụrụ ihe a, o wutere ya nke ukwuu, n’ihi na ọ bara ọgaranya nke ukwuu.
24  Jizọs lere ya anya wee sị: “Lee ka ọ ga-esi siere ndị nwere ego ike ịba n’alaeze Chineke!
25  N’eziokwu, ọ dịịrị kamel mfe isi n’anya agịga e ji akwa ákwà gafere karịa ọgaranya ịba n’alaeze Chineke.”
26  Ndị nụrụ ihe a sịrị: “Ònyezi ka a pụrụ ịzọpụta?”
27  O wee sị: “Ihe na-ekweghị omume n’ebe ụmụ mmadụ nọ kwere omume n’ebe Chineke nọ.”
28  Ma Pita sịrị: “Lee! Anyị ahapụwo ihe niile anyị nwere soro gị.”
29  O wee sị ha: “N’ezie, ana m asị unu, Ọ dịghị onye hapụrụ ụlọ ma ọ bụ nwunye ma ọ bụ ụmụnne ndị ikom ma ọ bụ nne na nna ma ọ bụ ụmụ n’ihi alaeze Chineke,
30  bụ́ onye na-agaghị enweta ihe ka ya okpukpu okpukpu n’oge a, nwetakwa ndụ ebighị ebi n’ime usoro ihe na-abịanụ.”
31  O wee kpọpụ mmadụ iri na abụọ ahụ n’akụkụ wee sị ha: “Lee! Anyị na-agbago Jeruselem, a ga-emezukwa ihe niile e dere site n’aka ndị amụma banyere Nwa nke mmadụ.
32  Dị ka ihe atụ, a ga-enyefe ya n’aka ndị mba ọzọ, a ga-ejikwa ya mee ihe ọchị ma mee ya ihe ihere, gbụọkwa ya ọnụ mmiri;
33  ha pịasịakwa ya ihe, ha ga-egbu ya, ma n’ụbọchị nke atọ, ọ ga-ebili.”
34  Otú ọ dị, ha aghọtaghị ihe nke ọ bụla n’ime ihe ndị a pụtara; kama e zochiiri ha okwu a, ha aghọtaghịkwa ihe ndị e kwuru.
35  Ma ka ọ na-eru Jeriko nso, otu onye ìsì nọ ọdụ n’akụkụ okporo ụzọ na-arịọ arịrịọ.
36  N’ihi na ọ nụrụ ka ìgwè mmadụ na-agafe, ọ malitere ịjụ ase ihe nke a pụtara.
37  Ha kọọrọ ya, sị: “Jizọs onye Nazaret na-agafe!”
38  O wee tie mkpu, sị: “Jizọs, Nwa Devid, meere m ebere!”
39  Ndị bu ụzọ wee malite ịgwasi ya ike ka o mechie ọnụ, ma ọ nọ na-etisikwu mkpu ike, sị: “Nwa Devid, meere m ebere.”
40  Jizọs wee guzoro otu ebe ma nye iwu ka e dutere ya nwoke ahụ. Mgbe o rutere nso, Jizọs jụrụ ya, sị:
41  “Gịnị ka ị chọrọ ka m meere gị?” O wee sị: “Onyenwe anyị, mee ka m hụwa ụzọ.”
42  Ya mere, Jizọs sịrị ya: “Hụwa ụzọ; okwukwe gị emewo ka ahụ́ dị gị mma.”
43  O wee hụwa ụzọ n’otu ntabi anya, ọ malitekwara iso ya, na-enye Chineke otuto. Mgbe ndị ahụ niile hụrụ ya, ha nyere Chineke otuto.
Luk 19
1  O wee banye Jeriko ma na-agafere.
2  N’ebe a, e nwere otu nwoke a na-akpọ Zakịọs; ọ bụ onyeisi ndị ọnaụtụ. Ọ bakwara ọgaranya.
3  Otú ọ dị, ọ nọ na-achọ ịhụ onye Jizọs a bụ, ma o nweghị ike n’ihi ìgwè mmadụ, n’ihi na ọ dị obere.
4  Ya mere, ọ gbaara gaa n’ihu ihu ma rịgoro n’osisi fig ọhịa ka o wee hụ ya, n’ihi na ọ ga-esi n’ụzọ ahụ gafere.
5  Mgbe Jizọs rutere ebe ahụ, o leliri anya elu, sị ya: “Zakịọs, mee ọsọ ọsọ rịdata, n’ihi na aghaghị m ịnọ n’ụlọ gị taa.
6  O wee mee ọsọ ọsọ rịdata ma jiri ọṅụ nabata ya dị ka ọbịa.
7  Ma mgbe ha hụrụ ya, ha niile malitere ịtamu, sị: “Nwoke bụ́ onye mmehie ka ọ gara nọrọ n’ụlọ ya.”
8  Ma Zakịọs biliri ọtọ wee gwa Onyenwe anyị, sị: “Lee! Onyenwe anyị, ọkara nke ihe m nwere ka m ga-enye ndị ogbenye, ihe ọ bụla m pụnaara onye ọ bụla site n’ebubo ụgha, m ga-enyeghachi ya okpukpu anọ.”
9  Mgbe o kwuru nke a, Jizọs sịrị ya: “Nzọpụta abịawo n’ụlọ a taa, n’ihi na ya onwe ya bụ nwa Ebreham.
10  N’ihi na Nwa nke mmadụ bịara ịchọ na ịzọpụta ihe furu efu.”
11  Ka ha nọ na-ege ntị n’ihe ndị a, o nyere otu ihe atụ ọzọ, n’ihi na ọ nọ Jeruselem nso, ha nọkwa na-eche na alaeze Chineke na-aga ịpụta ìhè ozugbo.
12  Ya mere, ọ sịrị: “Otu nwoke nke si n’ezinụlọ eze jere n’ala dị anya ka ọ gaa nweta ike ọchịchị ma lọta.
13  Ọ kpọrọ ndị ohu ya iri, nye ha maịna iri, sị ha, ‘Zụwanụ ahịa ruo mgbe m ga-alọta.’
14  Ma ụmụ amaala ibe ya kpọrọ ya asị. Ha wee zipụ ìgwè ndị nnọchiteanya sochie ya azụ, sị, ‘Anyị achọghị ka nwoke a bụrụ eze anyị.’
15  “E mesịa, mgbe o nwetara ike ọchịchị wee lọta, o nyere iwu ka a kpọọrọ ya ndị ohu ahụ o nyere ego ọlaọcha ahụ, ka o wee mata ihe ha ritere n’uru n’azụmahịa.
16  Onye mbụ wee bịa, sị ya, ‘Onyenwe m, maịna gị ritere maịna iri n’uru.’
17  Ya mere, ọ sịrị ya, ‘I mere nke ọma, ezi ohu! Chịwa obodo iri, n’ihi na i gosiwo na i kwesịrị ntụkwasị obi n’ihe dị nnọọ nta.’
18  Onye nke abụọ wee bịa, sị ya, ‘Onyenwe m, maịna gị nwetara maịna ise.’
19  Ọ gwakwara onye nke a, sị, ‘Gị onwe gị, bụrụ onyeisi obodo ise.’
20  Ma onye ọzọ bịara, sị, ‘Onyenwe m, lee maịna gị, nke m kechiri n’ákwà debe.
21  Lee, egwu gị ji m, n’ihi na ị bụ nwoke aka ike; ị na-ewere ihe ị na-edebeghị, ị na-aghọrọkwa mkpụrụ ị na-akụghị.’
22  O wee sị ya, ‘Eji m okwu ọnụ gị na-ekpe gị ikpe, ajọ ohu. Ị̀ na-ekwu na ị maara na m bụ nwoke aka ike, onye na-ewere ihe ọ na-edebeghị ma na-aghọrọ mkpụrụ ọ na-akụghị?
23  Ọ bụrụ otú ahụ, gịnị mere na i tinyeghị ego ọlaọcha m n’ụlọ akụ̀? Mgbe m lọtara, m gaara anara ya na ọmụrụ nwa ya.’
24  “O wee gwa ndị guzo n’akụkụ, sị, ‘Naranụ ya maịna ahụ ma nye ya onye ahụ nke nwere maịna iri.’
25  Ma ha sịrị ya, ‘Onyenwe anyị, o nwere maịna iri!’—
26  ‘Ana m asị unu, Onye ọ bụla nke nwere ka a ga-enyekwu; ma onye nke na-enweghị, a ga-anapụ ya ọbụna ihe o nwere.
27  Ndị iro m ndị a bụ́ ndị na-achọghị ka m bụrụ eze ha, kpọtanụ ha ebe a gbuo ha n’ihu m.’”
28  Ya mere, mgbe o kwusịrị ihe ndị a, ọ gawara, gbagowe Jeruselem.
29  Mgbe ọ garuru Betfeji na Betani nso n’ugwu a na-akpọ Ugwu Oliv, o zipụrụ mmadụ abụọ n’ime ndị na-eso ụzọ ya,
30  sị ha: “Gaanụ n’obodo nta ahụ unu na-ahụ, mgbe unu banyere n’ime ya, unu ga-ahụ nwa ịnyịnya ibu e liwere eliwe, nke mmadụ ọ bụla na-anọkwasịtụbeghị. Tọpụnụ ya, kpụtakwanụ ya.
31  Ma ọ bụrụ na onye ọ bụla ajụọ unu, sị, ‘Gịnị mere unu ji na-atọpụ ya?’ Sịnụ ya, ‘Ọ dị Onyenwe anyị mkpa.’”
32  Ya mere, ndị ahụ e zipụrụ gara wee hụ ya dị nnọọ ka ọ gwara ha.
33  Ma ka ha nọ na-atọpụ nwa ịnyịnya ibu ahụ, ndị nwe ya sịrị ha: “Gịnị mere unu ji na-atọpụ nwa ịnyịnya ibu ahụ?”
34  Ha wee sị: “Ọ dị Onyenwe anyị mkpa.”
35  Ha wee kpụgara ya Jizọs, ha wụkwasịkwara uwe elu ha n’elu nwa ịnyịnya ibu ahụ ma mee ka Jizọs nọkwasị na ya.
36  Ka ọ na-aga, ha nọgidere na-agbasa uwe elu ha n’okporo ụzọ.
37  Ozugbo o rutere nso n’okporo ụzọ gbadara n’Ugwu Oliv, ìgwè mmadụ ahụ dum bụ́ ndị na-eso ụzọ ya malitere iji oké olu na-aṅụrị ọṅụ ma na-enye Chineke otuto banyere ọrụ niile dị ike ha hụrụ,
38  sị: “Onye a gọzịrị agọzi ka Onye ahụ nke na-abịa dị ka Eze n’aha Jehova bụ! Ka udo dịrị n’eluigwe, ka otuto dịrịkwa n’ebe kasị elu!”
39  Otú ọ dị, ụfọdụ n’ime ndị Farisii bụ́ ndị si n’ìgwè mmadụ ahụ sịrị ya: “Onye Ozizi, baara ndị na-eso ụzọ gị mba.”
40  Ma ọ zara, sị: “Ana m asị unu, Ọ bụrụ na ndị a agbachi nkịtị, nkume ga-eti mkpu.”
41  Mgbe o rutekwara nso, ọ hụrụ obodo ahụ ma kwaara ya ákwá,
42  sị: “A sị na gị onwe gị ghọtara n’ụbọchị taa ihe ndị ga-eweta udo—ma ugbu a, e zowo ha ka anya gị ghara ịhụ ha.
43  N’ihi na ụbọchị ga-abịakwasị gị mgbe ndị iro gị ga-eji osisi pịrị ọnụ wuo ogige gburugburu gị, ha ga-agbakwa gị gburugburu ma si n’akụkụ niile na-enye gị nsogbu.
44  Ha ga-akụtu gị na ụmụ gị bụ́ ndị nọ n’ime gị n’ala, ha agaghịkwa ahapụ otu nkume n’elu nkume ibe ya n’ime gị, n’ihi na ị ghọtaghị oge e ji eleta gị.”
45  O wee banye n’ime ụlọ nsọ ma malite ịchụpụ ndị na-ere ihe,
46  sị ha: “E dere, sị, ‘Ụlọ m ga-abụkwa ụlọ ekpere,’ ma unu mere ya ọgba nke ndị na-apụnara mmadụ ihe.”
47  Ọ malitekwara izi ihe kwa ụbọchị n’ụlọ nsọ. Ma ndị isi nchụàjà na ndị odeakwụkwọ na ndị isi n’etiti ndị Juu nọ na-achọ igbu ya;
48  ma ha achọtaghị ihe ha ga-eme ya, n’ihi na ìgwè mmadụ ahụ niile nọgidere na-esogharị ya ka ha nụrụ okwu ya.
Luk 20
1  N’otu n’ime ụbọchị ndị ahụ, mgbe ọ nọ na-ezi ìgwè mmadụ ihe n’ụlọ nsọ ma na-ezisa ozi ọma, ndị isi nchụàjà na ndị odeakwụkwọ na ndị okenye bịaruru ya nso,
2  ha wee kwuo okwu n’olu dara ụda, sị ya: “Gwa anyị ikike i ji eme ihe ndị a, ma ọ bụ, ònye nyere gị ikike a.”
3  Ọ zara ha, sị: “Mụ onwe m ga-ajụkwa unu otu ajụjụ, unu gwakwa m:
4  Baptizim Jọn, ò si n’eluigwe ka ò si n’aka mmadụ?”
5  Ya mere, ha kwuru n’etiti onwe ha, sị: “Ọ bụrụ na anyị asị, ‘O si n’eluigwe,’ ọ ga-asị, ‘Gịnị mere unu ekwereghị ya?’
6  Ma ọ bụrụ na anyị asị, ‘O si n’aka mmadụ,’ ndị a niile ga-atụ anyị nkume, n’ihi na ha kwetara na Jọn bụ onye amụma.”
7  Ya mere, ha zara na ha amaghị ebe o si.
8  Jizọs wee sị ha: “M gaghịkwa agwa unu ikike m ji na-eme ihe ndị a.”
9  O wee malite imere ìgwè mmadụ ahụ ihe atụ, sị: “Otu nwoke kọrọ ubi vaịn ma nyefee ya n’aka ndị ọrụ ubi, o wee gaa mba ọzọ, nọtetụ aka.
10  Ma mgbe oge ya ruru, o zigaara ndị ọrụ ubi ahụ otu ohu, ka ha wee nye ya ụfọdụ n’ime mkpụrụ nke ubi vaịn ahụ. Otú ọ dị, ndị ọrụ ubi ahụ sịrị ya lawa, n’enyeghị ya ihe ọ bụla, mgbe ha tikasịchara ya ahụ́.
11  Ma o zigakwaara ha ohu ọzọ dị iche. Ha tikwara onye nke ahụ ihe ma menye ya ihere, sị ya lawa, n’enyeghị ya ihe ọ bụla.
12  N’agbanyeghị nke ahụ, o zigakwara onye nke atọ; ha merụkwara ya ahụ́ ma chụpụ ya.
13  Onye nwe ubi vaịn ahụ wee sị, ‘Gịnị ka m ga-eme? M ga-eziga ọkpara m nke m hụrụ n’anya. Ikekwe, ha ga-akwanyere onye nke a ùgwù.’
14  Mgbe ndị ọrụ ubi ahụ hụrụ ya, ha gbaara ya izu, sị, ‘Onye a bụ onye ga-eketa ubi a; ka anyị gbuo ya, ka ihe nketa a wee ghọọ nke anyị.’
15  Ha wee kpọpụ ya n’ubi vaịn ahụ ma gbuo ya. Ya mere, gịnị ka onye nwe ubi vaịn ahụ ga-eme ha?
16  Ọ ga-abịa gbuo ndị ọrụ ubi a, ọ ga-enyefekwa ndị ọzọ ubi vaịn ahụ.” Mgbe ha nụrụ ihe a, ha sịrị: “Tụfịakwa!”
17  Ma o legidere ha anya wee sị: “Gịnịzi ka ihe a e dere pụtara, ‘Nkume ahụ nke ndị na-ewu ụlọ jụrụ, ọ bụ ya ghọrọ nkume isi nkuku bụ́ isi.
18  Onye ọ bụla nke dara n’elu nkume ahụ ga-akụri. Onye ọ bụla ọ dakwasịrị, ọ ga-egweri ya.”
19  Ndị odeakwụkwọ na ndị isi nchụàjà na-achọ ka ha jide ya n’oge awa ahụ, ma ha tụrụ ìgwè mmadụ ahụ egwu; n’ihi na ha ghọtara na o bu ha n’obi mee ihe atụ ahụ.
20  Mgbe ha leruru ya anya, ha zipụrụ ndị mmadụ na nzuzo bụ́ ndị e goro ego ime ka hà bụ ndị ezi omume, ka ha wee jide ya n’okwu ọnụ ya, ka ha wee nyefee ya n’aka ndị ọchịchị nakwa n’aka gọvanọ.
21  Ha wee jụọ ya, sị: “Onye Ozizi, anyị maara na ị na-ekwu okwu ma na-ezi ihe n’ụzọ ziri ezi, ị dịghịkwa ele mmadụ anya n’ihu, kama ị na-ezi ụzọ Chineke n’eziokwu:
22  Iwu ọ̀ kwadoro ka anyị na-akwụ Siza ụtụ isi ka ọ̀ bụ na ọ kwadoghị ya?”
23  Ma ọ chọpụtara aghụghọ ha wee sị ha:
24  “Gosinụ m otu mkpụrụ ego dinarịọs. Ọ̀ bụ onyinyo onye na aha onye dị ya? Ha wee sị: “Ọ bụ nke Siza.”
25  O wee sị ha: “Ya mere, hụnụ na unu kwụrụ Siza ihe Siza, ma kwụọnụ Chineke ihe Chineke.”
26  Otú ọ dị, ha enweghị ike ijide ya n’okwu a n’ihu ìgwè mmadụ ahụ, kama, ebe azịza ya juru ha anya, ha ekwughị ihe ọ bụla.
27  Otú ọ dị, ụfọdụ ndị Sadusii, ndị na-asị na mbilite n’ọnwụ adịghị, bịara wee jụọ ya ajụjụ,
28  sị: “Onye Ozizi, Mozis deere anyị akwụkwọ, sị, ‘Ọ bụrụ na nwanne mmadụ bụ́ onye nwere nwunye anwụọ, ma ọ dịghị nwa onye a mụtara, nwanne ya nwoke kwesịrị ịkpọrọ nwunye ya wee site n’aka ya mụtara nwanne ya nwoke nwa.’
29  Ya mere, e nwere ụmụnne asaa; nke mbụ wee lụọ nwunye ma nwụọ n’amụtaghị nwa.
30  Otú ahụ ka nke abụọ mekwara,
31  nke atọ wee lụwa ya. Otú ahụ ka ha asaa mekwara: ha niile nwụchara n’amụtaghị nwa.
32  N’ikpeazụ, nwaanyị ahụ nwụkwara.
33  Ya mere, ná mbilite n’ọnwụ, ònye n’ime ha ka ọ ga-aghọ nwunye ya? Ebe ọ bụ na mmadụ asaa ahụ lụrụ ya.”
34  Jizọs sịrị ha: “Ụmụ nke usoro ihe a na-alụ nwunye, a na-ekekwa ha di,
35  ma ndị a gụrụ ná ndị ruru eru inweta usoro ihe na-abịanụ na inweta mbilite n’ọnwụ adịghị alụ nwunye, a dịghịkwa eke ha di.
36  N’eziokwu, ha apụghịkwa ịnwụ anwụ ọzọ, n’ihi na ha dị ka ndị mmụọ ozi, ha bụkwa ụmụ Chineke site n’ịbụ ụmụ nke mbilite n’ọnwụ.
37  Ma ọbụna Mozis mere ka a mara na a ga-akpọlite ndị nwụrụ anwụ, n’ihe e dere banyere osisi ogwu ahụ, mgbe ọ kpọrọ Jehova ‘Chineke Ebreham na Chineke Aịzik na Chineke Jekọb.’
38  Ọ bụghị Chineke nke ndị nwụrụ anwụ, kama nke ndị dị ndụ, n’ihi na n’ebe ọ nọ, ha niile dị ndụ.”
39  Ụfọdụ n’ime ndị odeakwụkwọ ahụ zara ya, sị: “Onye Ozizi, i kwutere ya.”
40  N’ihi na ha enwekwaghị obi ike ịjụ ya ajụjụ ọ bụla.
41  O wee sị ha: “Olee otú o si bụrụ na a na-ekwu na Kraịst bụ nwa Devid?
42  N’ihi na Devid kwuru n’akwụkwọ Abụ Ọma, sị, ‘Jehova gwara Onyenwe m, “Nọdụ ala n’aka nri m
43  ruo mgbe m debere ndị iro gị ka ha bụrụ ihe mgbakwasị ụkwụ gị.”’
44  Ya mere, Devid kpọrọ ya ‘Onyenwe m’; oleezi otú o si bụrụ nwa ya?”
45  Ya mere, ka ndị ahụ niile nọ na-ege ntị, ọ gwara ndị na-eso ụzọ ya, sị:
46  “Lezienụ anya maka ndị odeakwụkwọ bụ́ ndị ọ na-amasị iyi uwe mwụda na-ejegharị, ọ na-atọkwa ha ụtọ ka a na-ekele ha n’ọma ahịa, ka ha na-anọkwa n’oche ihu n’ụlọ nzukọ na ebe ndị kasị ùgwù ná nri anyasị,
47  ndị na-eripịakwa ụlọ ụmụ nwaanyị di ha nwụrụ, na-ekpekwa ogologo ekpere iji megharịa ndị mmadụ anya. A ga-ama ha ikpe ka ukwuu.”
Luk 21
1  Ma mgbe o leliri anya, ọ hụrụ ndị bara ọgaranya ka ha na-atụnye onyinye ha n’igbe a na-atụnye ego.
2  O wee hụ otu nwaanyị di ya nwụrụ nke dara ogbenye ka ọ tụnyere obere mkpụrụ ego abụọ nke ga-azụtali ihe dị nnọọ nta n’ebe ahụ,
3  o wee sị: “N’eziokwu, ana m asị unu, Ọ bụ ezie na nwaanyị a di ya nwụrụ dara ogbenye, ọ tụnyere ihe karịa ihe ha niile tụnyere.
4  N’ihi na ndị a niile tụnyere onyinye site n’ọtụtụ ihe ha nwere, ma nwaanyị a tụnyere ihe niile o nwere o ji ebi ndụ, n’agbanyeghị na ọ nọ n’ụkọ.”
5  E mesịa, ka ụfọdụ ndị nọ na-ekwu banyere ụlọ nsọ ahụ, otú e si jiri nkume dị mma na ihe ndị e nyere Chineke chọọ ya mma,
6  ọ sịrị: “Ihe ndị a unu na-ahụ, ụbọchị ga-abịa mgbe a na-agaghị ahapụ otu nkume n’elu nkume ibe ya n’ebe a n’akwatughị ya.”
7  Ha wee jụọ ya, sị: “Onye Ozizi, olee mgbe ihe ndị a ga-eme n’ezie, gịnị ga-abụkwa ihe ịrịba ama nke mgbe ihe ndị a ga-eme?”
8  O wee sị: “Lezienụ anya ka a ghara iduhie unu; n’ihi na ọtụtụ ndị ga-abịa n’aha m, sị, ‘Ọ bụ m bụ ya,’ sịkwa, ‘Oge ahụ a kara aka eruwo.’ Unu esola ha.
9  Mgbe unu na-anụkwa mkpọtụ agha na nke ọgba aghara, unu atụla ụjọ. N’ihi na ihe ndị a aghaghị ibu ụzọ mee, ma ọgwụgwụ agaghị abịa ozugbo ahụ.”
10  O wee gaa n’ihu ịsị ha: “Mba ga-ebuso mba ọzọ agha, alaeze ga-ebusokwa alaeze ọzọ agha;
11  a ga-enwekwa oké ala ọma jijiji, ọrịa na-efe efe na ụkọ nri ga-adịkwa n’ebe dị iche iche; a ga-ahụkwa ihe ndị na-atụ egwu, nweekwa oké ihe ịrịba ama dị iche iche site n’eluigwe.
12  “Ma tupu ihe a niile emee, ndị mmadụ ga-ejide unu ma kpagbuo unu, kpụrụ unu gaa n’ụlọ nzukọ, tụbakwa unu n’ụlọ mkpọrọ, a ga-akpụgakwa unu n’ihu ndị eze na ndị gọvanọ n’ihi aha m.
13  Ọ ga-aghọrọ unu ohere iji gbaa àmà.
14  Ya mere, kpebienụ n’obi unu na unu agaghị ebu ụzọ mụgharịa otú unu ga-esi na-azara ọnụ unu,
15  n’ihi na m ga-eme ka unu nwee ọnụ na amamihe, nke ndị niile na-emegide unu na-agaghị enwe ike iguzogide ma ọ bụ ịgbagha.
16  Ndị mụrụ unu na ụmụnne na ndị ikwu na ndị enyi unu ga-ararakwa unu nye, ha ga-egbukwa ụfọdụ n’ime unu;
17  mmadụ niile ga-akpọkwa unu asị n’ihi aha m.
18  Ma otu mkpụrụ ntutu isi unu agaghịkwa ala n’iyi ma ọlị.
19  Unu ga-esite n’ịtachi obi nweta mkpụrụ obi unu.
20  “Mgbe unu hụkwara Jeruselem ka ụsụụ ndị agha ndị mara ụlọikwuu gbara ya gburugburu, mgbe ahụ maranụ na ime ka ọ tọgbọrọ n’efu adịwo nso.
21  Mgbe ahụ, ka ndị nọ na Judia malite ịgbaga n’ugwu, ka ndị nọkwa n’ime ya si na ya pụọ, ka ndị nọkwa n’obodo nta dị iche iche ghara ịbanye n’ime ya;
22  n’ihi na ndị a bụ ụbọchị ime ihe e kpere n’ikpe, ka ihe niile e dere wee mezuo.
23  Ahụhụ ga-adịrị ụmụ nwaanyị dị ime na ndị na-enye nwa ara n’ụbọchị ndị ahụ! N’ihi na oké ahụhụ ga-adị n’ala ahụ, ọnụma ga-abịakwasịkwa ndị a;
24  ha ga-adakwa site n’ihu mma agha, a ga-adọrọkwa ha n’agha laa ná mba niile; ndị mba ọzọ ga-azọ Jeruselem ụkwụ, ruo mgbe oge a kara aka nke ndị mba ọzọ ga-ezu.
25  “A ga-enwekwa ihe ịrịba ama dị iche iche n’anyanwụ na n’ọnwa nakwa na kpakpando, mba dị iche iche ga-anọkwa ná nhụjuanya n’elu ụwa, n’amaghị ihe ha ga-eme n’ihi mbigbọ nke oké osimiri na mmali ya,
26  ndị mmadụ ga-atụbọkwa n’ihi egwu nakwa n’ihi ihe ndị ha na-atụ anya ga-abịakwasị elu ụwa mmadụ bi; n’ihi na a ga-eme ka ike nke eluigwe maa jijiji.
27  Mgbe ahụ, ha ga-ahụkwa Nwa nke mmadụ ka ọ na-abịa n’ígwé ojii n’ike na ebube dị ukwuu.
28  Ma mgbe ihe ndị a niile malitere ime, guzonụ kwem ma welie isi unu elu, n’ihi na nnapụta unu na-eru nso.”
29  O wee nye ha otu ihe atụ, sị: “Leruonụ osisi fig na osisi ọzọ niile anya:
30  Mgbe ha mara ifuru, site n’ileru ya anya, unu na-amara na oge okpomọkụ dị nso.
31  Otú a kwa, unu onwe unu, mgbe unu hụrụ ka ihe ndị a na-eme, maranụ na alaeze Chineke dị nso.
32  N’ezie, ana m asị unu, Ọgbọ a agaghị agabiga ma ọlị ruo mgbe ihe niile mere.
33  Eluigwe na ụwa ga-agabiga, ma okwu m agaghị agabiga ma ọlị.
34  “Ma lezienụ onwe unu anya ka a ghara inwe mgbe iribiga ihe ókè na ịṅụ oké mmanya na nchegbu nke ndụ ga-anyịgbu obi unu, ụbọchị ahụ ewee bịakwasị unu na mberede n’otu ntabi anya
35  dị ka ọnyà. N’ihi na ọ ga-abịakwasị ndị niile bi n’elu ụwa niile.
36  Ya mere, mụrụnụ anya, na-arịọsikwanụ arịrịọ ike mgbe niile ka unu wee nwee ike ịgbanahụ ihe ndị a niile a kara aka na ha ga-eme, nakwa n’iguzo n’ihu Nwa nke mmadụ.”
37  N’ehihie, ọ na-ezi ihe n’ụlọ nsọ, ma n’abalị, ọ na-apụ gaa nọrọ n’ugwu a na-akpọ Ugwu Oliv.
38  Mmadụ niile na-abịakwutekwa ya n’ụlọ nsọ n’isi ụtụtụ ịnụrụ okwu ya.
Luk 22
1  Ma ememme achịcha na-ekoghị eko, nke a na-akpọ Ememme Ngabiga, na-eru nso.
2  Ndị isi nchụàjà na ndị odeakwụkwọ na-achọkwa ụzọ kasị mma ha ga-esi gbuo ya, n’ihi na ha na-atụ ìgwè mmadụ ahụ egwu.
3  Ma Setan banyere n’ime Judas, onye a na-akpọ Iskarịọt, onye a gụnyekọrọ n’ime mmadụ iri na abụọ ahụ;
4  o wee gaa soro ndị isi nchụàjà na ndị isi ndị nche ụlọ nsọ kwurịta ụzọ kasị mma ọ ga-esi rara ya nye n’aka ha.
5  Ha wee ṅụrịa ọṅụ ma kweta inye ya ego ọlaọcha.
6  O wee kwere. Ọ malitekwara ịchọ ohere dị mma ọ ga-eji rara ya nye n’aka ha mgbe ìgwè mmadụ na-anọghị ya.
7  Ụbọchị ememme achịcha na-ekoghị eko wee ruo, bụ́ ụbọchị a na-aghaghị ịchụ anụ e ji eme ememme ngabiga n’àjà;
8  o wee zipụ Pita na Jọn, sị: “Gaanụ kwadebere anyị nri ememme ngabiga ka anyị rie.”
9  Ha wee sị ya: “Olee ebe ị chọrọ ka anyị kwadebe ya?”
10  O wee sị ha: “Lee! Mgbe unu banyere n’ime obodo, otu nwoke nke bu udu mmiri ga-ezute unu. Soronụ ya baa n’ime ụlọ nke ọ ga-abanye.
11  Sịnụ onye nwe ụlọ ahụ, ‘Onye Ozizi sịrị gị: “Olee ọnụ ụlọ ndị ọbịa bụ́ ebe mụ na ndị na-eso ụzọ m ga-anọ rie nri ememme ngabiga?”
12  Nwoke ahụ ga-egosikwa unu nnukwu ọnụ ụlọ dị n’elu nke e doziri edozi. Kwadebenụ ya n’ebe ahụ.”
13  Ya mere, ha pụrụ wee hụ ya dị nnọọ ka ọ gwara ha, ha wee kwadebe nri ememme ngabiga ahụ.
14  E mesịa, mgbe oge awa ahụ ruru, ọ nọdụrụ ala iri ihe na tebụl, ndịozi ya sokwa ya nọdụ.
15  O wee sị ha: “Ọ gụsịwo m agụụ ike iso unu rie nri ememme ngabiga a tupu mụ ataa ahụhụ;
16  n’ihi na ana m asị unu, M gaghị eri ya ọzọ ruo mgbe e mezuworo ya n’alaeze Chineke.”
17  Ka ọ naara iko, o kelere Chineke, sị: “Naranụ nke a ma bugharịa ya n’etiti onwe unu;
18  n’ihi na ana m asị unu, Site ugbu a gaa n’ihu, m gaghị aṅụ ihe si n’osisi vaịn ọzọ ruo mgbe alaeze Chineke ga-abịa.”
19  O wee were otu ogbe achịcha, kelee Chineke, nyawaa ya, ma were ya nye ha, sị: “Nke a pụtara ahụ́ m nke a gaje inye n’ihi unu. Na-emenụ nke a ka unu wee na-echeta m.”
20  O bukwaara iko ahụ n’otu ụzọ ahụ mgbe ha risịrị nri anyasị, sị: “Iko a pụtara ọgbụgba ndụ ọhụrụ ahụ nke dabeere n’ọbara m, bụ́ nke a gaje ịwụpụ n’ihi unu.
21  “Ma, lee! aka onye na-arara m nye dị n’ebe m nọ na tebụl.
22  N’ihi na Nwa nke mmadụ na-ahapụ dị ka ihe a kara aka si dị; otú o sina dị, ahụhụ ga-adịrị onye a ga-esi n’aka ya rara ya nye!”
23  Ya mere, ha malitere ikwurịta n’etiti onwe ha onye ọ bụ n’ime ha nke na-aga ime nke a.
24  Otú ọ dị, esemokwu kpụ ọkụ n’ọnụ bilitekwara n’etiti ha banyere onye ọ bụ n’ime ha nke yiri ka ọ bụ ya kasị ukwuu.
25  Ma ọ sịrị ha: “Ndị eze nke ndị mba ọzọ na-eme ka à ga-asị na ọ bụ ha nwe ha, a na-akpọkwa ndị na-achị ha Ndị Ome Mma.
26  Ma unu onwe unu agaghị adị otú ahụ. Kama ka onye kasị ukwuu n’etiti unu dịrị ka onye kasị bụrụ nwata, ka onye bụ́ onyeisi dịrị ka onye na-eje ozi.
27  N’ihi na olee onye ka ukwuu, ọ̀ bụ onye nọ na-eri ihe na tebụl ka ọ̀ bụ onye na-eje ozi? Ọ́ bụghị onye nọ na-eri ihe na tebụl? Ma anọ m n’etiti unu dị ka onye na-eje ozi.
28  “Otú ọ dị, ọ bụ unu rapaara m n’ahụ́ n’ọnwụnwa m dị iche iche;
29  mụ na unu na-agbakwa ndụ maka alaeze, dị nnọọ ka mụ na Nna m gbara ndụ,
30  ka unu wee rie ma ṅụọ na tebụl m n’alaeze m, nọdụkwa ala n’ocheeze ikpe ebo iri na abụọ nke Izrel ikpe.
31  “Saịmọn, Saịmọn, lee! Setan achọsiwo ike ka a yọchaa unu dị ka ọka wit.
32  Ma arịọsiwo m arịrịọ ike maka gị ka okwukwe gị wee ghara ịda mbà; gị onwe gị kwa, ozugbo ị laghachiri, mee ka ụmụnna gị dị ike.”
33  O wee sị ya: “Onyenwe anyị, adị m njikere iso gị baa n’ụlọ mkpọrọ, sorokwa gị nwụọ.”
34  Ma ọ sịrị: “Ana m asị gị, Pita, Oké ọkpa agaghị akwa taa ruo mgbe ị gọrọ agọ ugboro atọ na ị maghị onye m bụ.”
35  Ọ sịkwara ha: “Mgbe m zipụrụ unu, unu ewee gawa n’ejighị obere akpa ego na obere akpa nri na akpụkpọ ụkwụ, ọ dịghị ihe kọrọ unu, ka ọ̀ dị?” Ha wee sị: “Ee e!”
36  O wee sị ha: “Ma ugbu a, ka onye nwere obere akpa ego were ya, ka onye nwere obere akpa nri were ya; ka onye na-enweghịkwa mma agha ree uwe elu ya zụrụ otu.
37  N’ihi na ana m asị unu na ihe a e dere aghaghị imezu n’ebe m nọ, ya bụ, ‘A gụnyere ya ná ndị na-emebi iwu.’ N’ihi na ihe e dere banyere m na-emezu.”
38  Ha wee sị: “Onyenwe anyị, lee! anyị ji mma agha abụọ.” O wee sị ha: “O zuola.”
39  Ka ọ pụrụ, ọ gawara n’Ugwu Oliv dị ka ọ na-emekarị; ndị na-eso ụzọ ya sokwaara ya.
40  Mgbe ọ garuru n’ebe ahụ, ọ sịrị ha: “Nọgidenụ na-ekpe ekpere, ka unu wee ghara ịba n’ọnwụnwa.”
41  Ya onwe ya wee si n’ebe ha nọ pụọ gatụ ntakịrị wee gbuo ikpere n’ala malite ikpe ekpere,
42  sị: “Nna, ọ bụrụ na ị chọọ, wepụ iko a n’ebe m nọ. Ka o sina dị, ka uche gị mee, ọ bụghị nke m.”
43  Otu mmụọ ozi nke si n’eluigwe pụtara ìhè n’ihu ya wee mee ka ọ dị ike.
44  Ma mgbe obi na-erukwaghi ya ala, ọ nọ na-ekpesi ekpere ike karị, ọsụsọ ya dịkwa ka ọbara nke na-atapụsị n’ala.
45  O wee si ebe ahụ ọ nọ na-ekpe ekpere bilie, gakwuru ndị na-eso ụzọ ya ma hụ ha ka na-ero ụra n’ihi iru uju;
46  o wee sị ha: “Gịnị mere unu ji ehi ụra? Bilienụ, na-ekpekwanụ ekpere, ka unu wee ghara ịbanye n’ọnwụnwa.”
47  Mgbe ọ ka kpụ okwu n’ọnụ, lee! ìgwè mmadụ bịara, nwoke ahụ a na-akpọ Judas, bụ́ otu n’ime mmadụ iri na abụọ ahụ, nọkwa na-aga n’ihu ha; o wee bịaruo Jizọs nso ka o susuo ya ọnụ.
48  Ma Jizọs sịrị ya: “Judas, ì ji isusu ọnụ na-arara Nwa nke mmadụ nye?”
49  Mgbe ndị nọ ya gburugburu hụrụ ihe na-aga ime, ha sịrị: “Onyenwe anyị, ọ̀ bụ anyị gbuo ha mma agha?”
50  Ọbụna otu onye n’ime ha gburu ohu nnukwu onye nchụàjà mma wee bepụ ya ntị aka nri ya.
51  Ma Jizọs zara, sị: “O zuworo unu.” O wee bitụ ntị ahụ aka, gwọọ ya.
52  Jizọs wee gwa ndị isi nchụàjà na ndị isi ndị nche ụlọ nsọ na ndị okenye chọ ya bịa ebe ahụ, sị: “Ùnu ji mma agha na okpiri bịa dị ka à ga-asị na unu bịara ijide onye na-apụnara mmadụ ihe?
53  Mgbe mụ na unu na-anọ n’ụlọ nsọ kwa ụbọchị, unu agbatịghị aka unu imegide m. Ma nke a bụ oge awa unu nakwa ikike nke ọchịchịrị.”
54  Ha wee jide ya wee kpụpụ ya ma kpọbata ya n’ụlọ nnukwu onye nchụàjà; ma Pita na-eso ha n’ebe dị anya.
55  Mgbe ha kwanyere ọkụ na mbara èzí nke obí eze wee nọdụ ala, Pita nọkwa ọdụ n’etiti ha.
56  Ma otu nwa agbọghọ na-eje ozi hụrụ ya ka ọ nọ ọdụ n’akụkụ ọkụ ahụ nke na-enwu nke ọma, wee leruo ya anya, sị: “Ya na nwoke a kwa na-anọ.”
57  Ma ọ gọrọ agọ, sị: “Nwaanyị, amaghị m onye ọ bụ.”
58  Mgbe obere oge gasịkwara, onye ọzọ nke hụrụ ya sịrị: “Gị onwe gị kwa bụ otu n’ime ha.” Ma Pita sịrị: “Nwoke m, abụghị m.”
59  Mgbe ihe dị ka otu awa gafere, otu nwoke ọzọ malitere ikwusi ike, sị: “N’ezie, ya na nwoke a kwa na-anọ; n’ihi na, n’eziokwu, ọ bụ onye Galili!”
60  Ma Pita sịrị: “Nwoke m, amaghị m ihe ị na-ekwu.” N’otu ntabi anya, ka ọ ka kpụ okwu n’ọnụ, oké ọkpa kwara.
61  Onyenwe anyị wee tụgharịa legide Pita anya, Pita wee cheta okwu Onyenwe anyị kwuru mgbe ọ sịrị ya: “Tupu oké ọkpa akwaa taa, ị ga-agọnahụ m ugboro atọ.”
62  O wee pụọ n’èzí kwaa ákwá nke ukwuu.
63  Ndị ikom ndị ji ya eji wee malite iji ya eme ihe ọchị, na-eti ya ihe;
64  mgbe ha kpuchiri ya ihu, ha jụrụ ya, sị: “Buo amụma. Ọ̀ bụ onye tiri gị ihe?”
65  Ha wee na-ekwu ọtụtụ ihe ndị ọzọ iji kwuluo ya.
66  E mesịa, mgbe chi bọrọ, ìgwè ndị okenye ndị Juu, ma ndị isi nchụàjà ma ndị odeakwụkwọ, zukọtara, ha wee kpụrụ ya banye n’ụlọ nzukọ Sanhedrin ha, sị:
67  “Ọ bụrụ na ị bụ Kraịst, gwa anyị.” Ma ọ sịrị ha: “Ọ bụrụgodị na mụ agwa unu, unu agaghị ekwere ma ọlị.
68  Ọ bụrụkwa na mụ ajụọ unu ajụjụ, unu agaghị aza ya ma ọlị.
69  Otú ọ dị, site ugbu a gaa n’ihu, Nwa nke mmadụ ga-anọdụ ala n’aka nri dị ike nke Chineke.”
70  Ha niile wee sị: “Ị̀ na-ekwu na ị bụ Ọkpara Chineke?” O wee sị ha: “Unu onwe unu na-ekwu na m bụ.”
71  Ha wee sị: “Gịnị mere àmà ọzọ ji dị anyị mkpa? N’ihi na anyị onwe anyị anụwo ya site n’ọnụ ya.”
Luk 23
1  Ìgwè mmadụ ahụ niile wee bilie kpụgara ya Paịlet.
2  Ha wee malite ibo ya ebubo, sị: “Anyị chọpụtara na nwoke a na-ekpu mba anyị ihu ma na-amachibido ịkwụ Siza ụtụ isi, na-ekwukwa na ya onwe ya bụ Kraịst, bụ́ eze.”
3  Paịlet wee jụọ ya, sị: “Ị̀ bụ eze ndị Juu?” Ọ zara ya, sị: “Ọ bụ gị kwuru ya.”
4  Paịlet wee gwa ndị isi nchụàjà na ìgwè mmadụ ahụ, sị: “Ahụghị m ihe ọjọọ ọ bụla nwoke a mere.”
5  Ma ha kwusiwere ike, sị: “Ọ na-akpasu ndị mmadụ ime aghara site n’izi ihe n’ime Judia dum, malite na Galili ruo ebe a.”
6  Mgbe Paịlet nụrụ ihe a, ọ jụrụ ma nwoke a ọ̀ bụ onye Galili,
7  mgbe ọ chọpụtara na o si n’ógbè Herọd na-achị, o zigaara ya Herọd, bụ́ onye nọkwa na Jeruselem n’ụbọchị ndị a.
8  Mgbe Herọd hụrụ Jizọs, ọ ṅụrịrị ọṅụ nke ukwuu, n’ihi na ọ dịwo anya ọ nọ na-achọ ịhụ ya n’ihi na ọ nụwo banyere ya, ọ nọkwa na-enwe olileanya ịhụ ihe ịrịba ama ụfọdụ ọ ga-eme.
9  O wee malite ịjụ ya ọtụtụ ajụjụ; ma ọ zaghị ya ihe ọ bụla.
10  Otú ọ dị, ndị isi nchụàjà na ndị odeakwụkwọ nọgidere na-ebili ma na-ebosi ya ebubo ike.
11  Herọd na ndị agha na-eche ya nche kparịrị ya, jirikwa ya mee ihe ọchị site n’iyiwe ya uwe mara mma, wee zighachiri ya Paịlet.
12  Herọd na Paịlet ghọziri ndị enyi n’ụbọchị ahụ, n’ihi na tupu mgbe ahụ, ha nọ na-ebuso ibe ha iro.
13  Paịlet wee kpọkọta ndị isi nchụàjà na ndị na-achị achị na ìgwè mmadụ ahụ
14  wee sị ha: “Unu kpọtaara m nwoke a dị ka onye na-akpali ndị mmadụ inupụ isi, ma, lee! agbara m ya ajụjụ n’ihu unu ma ahụghị m ihe ọ bụla nwoke a mere nke gosiri na ebubo ndị unu na-ebo ya bụ eziokwu.
15  N’eziokwu, Herọd ahụghịkwa, n’ihi na o zighachiteere anyị ya; ma, lee! ọ dịghị ihe kwesịrị ọnwụ o mere.
16  Ya mere, m ga-apịa ya ihe ma hapụ ya.”
17  ——
18  Ma ha na ìgwè mmadụ ahụ dum tiri mkpu, sị: “Kpọrọ onye a pụọ, ma hapụrụ anyị Barabas!”
19  (Bụ́ nwoke a tụbara n’ụlọ mkpọrọ n’ihi na ọ kpaliri ndị mmadụ imegide ọchịchị n’obodo ahụ, nakwa n’ihi igbu ọchụ.)
20  Paịlet wee gwa ha okwu ọzọ, n’ihi na ọ chọrọ ịhapụ Jizọs.
21  Ha wee malite iti mkpu, na-asị: “Kpọgide ya n’osisi! Kpọgide ya n’osisi!”
22  Na nke ugboro atọ ya, ọ sịrị ha: “N’ihi gịnị, olee ihe ọjọọ nwoke a mere? Ahụghị m ihe ọ bụla o mere nke ga-eme ka e gbuo ya; ya mere, m ga-apịa ya ihe ma hapụ ya.”
23  Ha wee jiri oké olu malite inye ya nsogbu, na-ekwusi ike ka a kpọgide ya n’osisi; olu ha wee karịa nke ya.
24  Ya mere, Paịlet biri ikpe wee kwuo ka e mee ihe ha chọrọ:
25  ọ hapụrụ nwoke ahụ a tụbara n’ụlọ mkpọrọ n’ihi imegide ọchịchị na igbu ọchụ, bụ́ onye ha chọrọ, ma o nyefere Jizọs ka ha mee ya ihe ha chọrọ.
26  Ma ka ha kpụ ya na-apụ, ha jidere Saịmọn, bụ́ onye Saịrini, ka o si n’ime obodo na-abịa, ha wee bo ya osisi ịta ahụhụ ka o buru ya soro Jizọs n’azụ.
27  Ma ìgwè mmadụ dị ukwuu na ndị inyom, bụ́ ndị na-eti aka n’obi wee na-eruru ya uju ma na-akwara ya ákwá arịrị, na-eso ya n’azụ.
28  Jizọs tụgharịrị n’ebe ndị inyom ahụ nọ wee sị: “Ụmụ nwaanyị Jeruselem, kwụsịnụ ibere m ákwá. Kama nke ahụ, bewerenụ onwe unu na ụmụ unu ákwá;
29  n’ihi na, lee! ụbọchị na-abịa mgbe ndị mmadụ ga-asị, ‘Obi ụtọ na-adịrị ụmụ nwaanyị aga, nakwa akpa nwa na-amụghị nwa na ara nwa na-aṅụghị!’
30  Mgbe ahụ, ha ga-amalite ịsị ugwu ukwu, ‘Dakwasị anyị!’ sịkwa obere ugwu, ‘Kpuchie anyị!’
31  N’ihi na ọ bụrụ na ha na-eme ihe ndị a mgbe osisi dị ndụ, gịnị ga-eme mgbe ọ kpọnwụrụ akpọnwụ?”
32  Ma e dukwa ndị ikom abụọ ọzọ, bụ́ ndị ajọ omume, na-aga ka e gbuo ha na ya.
33  Mgbe ha rukwara n’ebe a na-akpọ Okpokoro Isi, n’ebe ahụ ka ha kpọgidere ya na ndị ajọ omume ahụ n’osisi, otu onye n’aka nri ya, otu onye n’aka ekpe ya.
34  [Ma Jizọs nọ na-asị: “Nna, gbaghara ha, n’ihi na ha amaghị ihe ha na-eme.”] Ha fekwara nza ka ha wee kesaa uwe ya.
35  Ìgwè mmadụ guzo ma na-ekiri ihe na-emenụ. Ma ndị na-achị achị nọ na-akwa ya emo, sị: “Ọ zọpụtara ndị ọzọ; ya zọpụta onwe ya, ma ọ bụrụ na onye a bụ Kraịst nke Chineke, Onye Ọ Họọrọ.”
36  Ọbụna ndị agha ji ya mee ihe ọchị, bịaruo ya nso ma nye ya mmanya gbara ụka,
37  sị: “Ọ bụrụ na ị bụ eze ndị Juu, zọpụta onwe gị.”
38  E nwekwara ihe e dere n’elu isi ya, sị: “Onye a bụ eze ndị Juu.”
39  Ma otu n’ime ndị ajọ omume ahụ a kwụwara n’elu osisi malitere ịkparị ya, sị: “Ị bụ Kraịst, ka ọ̀ bụ na ị bụghị? Zọpụta onwe gị, zọpụtakwa anyị.”
40  Onye nke ọzọ wee baara ya mba, sị: “Ị́ dịghị atụ egwu Chineke, ugbu a a mara gị otu ikpe ahụ a mara ya?
41  Nke anyị zikwara nnọọ ezi, n’ihi na anyị na-anatazu ihe kwesịrị anyị maka ihe ndị anyị mere; ma ọ dịghị ihe na-ekwesịghị ekwesị nwoke a mere.”
42  O wee gaa n’ihu ịsị: “Jizọs, cheta m mgbe ị banyere n’alaeze gị.”
43  O wee sị ya: “N’ezie, ana m asị gị taa, Mụ na gị ga-anọ na Paradaịs.”
44  Ka ọ dị ugbu a, ọ bụ ihe dị ka oge awa nke isii, ma ọchịchịrị gbara n’elu ụwa niile ruo n’oge awa nke itoolu,
45  n’ihi na ìhè anyanwụ apụtaghị; ákwà mgbochi nke ebe nsọ dọwakwara n’etiti ya ruo n’ala.
46  Jizọs wee tie mkpu n’oké olu, sị: “Nna, n’aka gị ka m na-enyefe mmụọ m.” Mgbe o kwuru nke a, o kubiri ume.
47  Ebe onyeisi ndị agha ahụ hụrụ ihe merenụ, ọ malitere inye Chineke otuto, sị: “N’ezie, nwoke a bụ onye ezi omume.”
48  Mgbe ìgwè mmadụ ahụ dum, bụ́ ndị zukọtara n’ebe ahụ n’ihi ihe ijuanya a, hụrụ ihe niile merenụ, ha tiiri aka n’obi na-ala.
49  Ndị niile ya na ha maara guzokwa n’ebe dịtụ anya. Ndị inyom, bụ́ ndị dum si na Galili soro ya, guzo na-ahụ ihe ndị a.
50  Ma, lee! otu nwoke aha ya bụ Josef, onye bụ́ onye òtù Nzukọ, ọ bụkwa ezi mmadụ na nwoke ezi omume—
51  nwoke a akwadoghị atụmatụ ha na ihe ha mere—ọ bụ onye Arimatia, bụ́ obodo ndị Judia, ọ na-echerekwa alaeze Chineke;
52  nwoke a gakwuuru Paịlet ma rịọ ka e bunye ya ozu Jizọs.
53  O wee budata ya ma fụchie ya ákwà linin ọma, o wee lie ya n’ili e gwuru n’oké nkume, nke ọ na-adịbeghị onye e liri na ya.
54  Ma ọ bụ ụbọchị Nkwadebe, ụbọchị izu ike na-erukwa nso ná mgbede.
55  Ma ndị inyom ahụ, ndị ya na ha so pụta na Galili, so gaa kirie ili ncheta ahụ na otú e si lie ozu ya;
56  ha wee laghachi ịga kwadebe ihe na-esi ísì ụtọ na mmanụ na-esi ísì ụtọ. Ma, otú ọ dị, ha zuru ike n’ụbọchị izu ike dị ka e nyere n’iwu.
Luk 24
1  Otú ọ dị, n’ụbọchị mbụ n’izu, ha ji ihe na-esi ísì ụtọ ha kwadebere gaa n’ili ahụ n’isi isi ụtụtụ.
2  Ma ha hụrụ na a kwapụwo nkume ahụ n’ili ncheta ahụ.
3  Mgbe ha banyere, ha ahụghị ozu Onyenwe anyị Jizọs.
4  Ka ihe a nọ na-agbagwoju ha anya, lee! ndị ikom abụọ ndị yi uwe na-enwu gbaa guzoro ha n’akụkụ.
5  Ka ụjọ ji ndị inyom ahụ, ha wee kpudo ihu n’ala, ndị ikom ahụ sịrị ha: “Gịnị mere unu ji na-achọ Onye dị ndụ n’etiti ndị nwụrụ anwụ?
6  [Ọ nọghị ebe a, kama a kpọlitewo ya.] Chetanụ otú o si gwa unu okwu mgbe ọ ka nọ na Galili.
7  O kwuru na a ghaghị inyefe Nwa nke mmadụ n’aka ndị mmehie, a ga-akpọgidekwa ya n’osisi, ma n’ụbọchị nke atọ, ọ ga-ebili.”
8  Ya mere, ha chetara ihe ndị o kwuru,
9  ha wee si n’ili ncheta ahụ laghachi ma kọọrọ mmadụ iri na otu ahụ na ndị ọzọ niile ihe ndị a niile.
10  Ha bụ Meri bụ́ Magdalin, na Joana, na Meri nne Jems. Ndị inyom ndị ọzọ ndị so ha nọkwa na-akọrọ ndịozi ihe ndị a.
11  Otú ọ dị, okwu ndị a dị ha ka ihe nzuzu, ha ekwetaghịkwa ihe ndị inyom ahụ kwuru.
12  [Ma Pita biliri, gbara ọsọ gaa n’ili ncheta ahụ, mgbe o hulatara lee anya, ọ hụrụ naanị ákwà ozu. Ya mere, ọ pụwara, na-atụgharị uche n’ihe ahụ merenụ.]
13  Ma, lee! n’ụbọchị ahụ, mmadụ abụọ n’ime ha nọ na-aga otu obodo nta nke dị ihe dị ka maịl asaa site na Jeruselem, ebe a na-akpọ Emeọs.
14  Ha na-ekwurịtakwa n’etiti onwe ha banyere ihe ndị a niile merenụ.
15  Ma ka ha na-akparịta ụka ma na-ekwurịta okwu, Jizọs bịaruru nso wee soro ha na-aga;
16  ma e mechiri anya ha ka ha ghara ịmata onye ọ bụ.
17  O wee sị ha: “Gịnị bụ ihe ndị a unu na-arụ ụka ya ka unu na-aga n’ụzọ?” Ha wee gbarụọ ihu, guzoro otu ebe.
18  Onye aha ya bụ Kliopas wee zaa ya, sị: “Ị̀ bụ onye ọbịa na Jeruselem nke na-enweghị onye ya na ya na-emekọrịta ihe, nke mere na ị maghị ihe ndị mere n’ime ya n’ụbọchị ndị a?”
19  O wee sị ha: “Ihe ndị dị ka gịnị?” Ha wee sị ya: “Ihe mere Jizọs onye Nazaret, onye ghọrọ onye amụma dị ike n’ọrụ na n’okwu n’ihu Chineke na n’ihu mmadụ niile;
20  nakwa otú ndị isi nchụàjà na ndị na-achị anyị si nyefee ya, e wee ma ya ikpe ọnwụ ma kpọgide ya n’osisi.
21  Ma anyị nọ na-enwe olileanya na nwoke a bụ onye a kara aka ịnapụta Izrel; e wezụgakwa ihe ndị a niile, nke a bụ ụbọchị nke atọ kemgbe ihe ndị a mere.
22  Ndị inyom ụfọdụ, ndị si n’etiti anyị, mekwara ka anyị nwee ihe ijuanya, n’ihi na ha gara n’ili ncheta ahụ n’isi ụtụtụ
23  ma ha ahụghị ozu ya, ha wee bịa na-ekwu na ha hụkwara ihe dị ebube, ya bụ, ndị mmụọ ozi, ndị sịrị na ọ dị ndụ.
24  Ụfọdụ n’ime ndị anyị na ha nọ gakwara n’ili ncheta ahụ; ha hụkwara ya otú ahụ, dị nnọọ ka ndị inyom ahụ kwuru, ma ha ahụghị ya.”
25  Ya mere, ọ sịrị ha: “Unu ndị na-amaghị ihe, ndị obi ha na-adịghịkwa ekwere ihe niile ndị amụma kwuru ngwa ngwa!
26  Ọ̀ bụ na ọ dịghị mkpa ka ihe ndị a mee Kraịst, ka ọ banyekwa n’ebube ya?”
27  Ọ kọwaara ha ihe e dere n’Akwụkwọ Nsọ dum banyere onwe ya, malite n’ihe Mozis dere ruo n’Akwụkwọ Ndị Amụma niile.
28  N’ikpeazụ, ha rutere nso n’obodo nta ahụ ha na-aga, o wee mee ka à ga-asị na ọ ka na-agakwu n’ihu.
29  Ma ha rịọsiri ya ike, sị: “Nọnyere anyị, n’ihi na o ruwela mgbede, ụbọchị agwụwokwa agwụ.” O wee banye n’ụlọ ka ya na ha nọrọ.
30  Mgbe ya na ha nọ na-eri nri, o weere ogbe achịcha, gọzie ya, nyawaa ya ma malite inye ha ya.
31  E wee meghee anya ha nke ọma, ha wee mata onye ọ bụ; o wee pụọ n’anya ha ozugbo.
32  Ha wee gwa ibe ha, sị: “Ọ̀ bụ na obi ekporoghị anyị ọkụ mgbe ọ nọ na-agwa anyị okwu n’okporo ụzọ, mgbe ọ nọ na-akọwara anyị Akwụkwọ Nsọ nke ọma?”
33  N’oge awa ahụkwa, ha biliri ma laghachi Jeruselem, ha wee hụ mmadụ iri na otu ahụ na ndị ha na ha nọ ka ha zukọtara.
34  Ha wee sị ha: “N’ikwu eziokwu, a kpọlitere Onyenwe anyị, ọ pụtakwara n’ihu Saịmọn!”
35  Ha onwe ha kọkwara ihe ndị ahụ mere n’okporo ụzọ na otú ha si mata onye ọ bụ site ná nnyawa ọ nyawara ogbe achịcha ahụ.
36  Mgbe ha nọ na-ekwu banyere ihe ndị a, ya onwe ya guzoro n’etiti ha [wee sị ha: “Udo dịrị unu.”]
37  Ma ha chere na ha hụrụ mmụọ, n’ihi na egwu ji ha, ụjọ ana-atụkwa ha.
38  O wee sị ha: “Gịnị mere unu ji na-echegbu onwe unu, gịnịkwa mere unu ji na-enwe obi abụọ?
39  Leenụ aka m na ụkwụ m, na ọ bụ mụ onwe m; metụnụ m aka ka unu wee hụ, n’ihi na mmụọ adịghị enwe anụ ahụ́ na ọkpụkpụ dị nnọọ ka unu na-ahụ na m nwere.”
40  [Mgbe o kwuru ihe a, o gosiri ha aka ya na ụkwụ ya.]
41  Ma mgbe ha na-ekwetabeghị n’ihi oké ọṅụ, ma nọrọkwa n’ijuanya, ọ sịrị ha: “Ọ̀ dị ihe unu nwere ebe ahụ unu ga-eri?”
42  Ha wee nye ya otu iberibe azụ̀ a mịrị amị;
43  o wee nara ya ma taa ya n’ihu ha.
44  O wee sị ha: “Okwu ndị a ka m gwara unu mgbe mụ na unu ka nọ, na ihe niile e dere n’iwu Mozis na n’Akwụkwọ Ndị Amụma na Abụ Ọma banyere m aghaghị imezu.”
45  Mgbe ahụ, o mepere obi ha nke ọma ka ha ghọta ihe Akwụkwọ Nsọ pụtara,
46  o wee sị ha: “Otú a ka e dere ya na Kraịst ga-ata ahụhụ ma si n’etiti ndị nwụrụ anwụ bilie n’ụbọchị nke atọ,
47  ọ bụkwa n’aha ya ka a ga-ekwusa nchegharị nke na-eme ka a gbaghara mmehie. A ga-ekwusa ya ná mba niile malite na Jeruselem.
48  Unu ga-abụ ndị àmà nke ihe ndị a.
49  Ma, lee! ana m ezite ihe ahụ nke Nna m kwere ná nkwa ka ọ bịakwasị unu. Ma, unu onwe unu, nọgidenụ n’obodo a ruo mgbe a ga-eyiwe unu ike si n’elu dị ka uwe.”
50  O duuru ha garuo Betani, o wee chịlie aka ya ma gọzie ha.
51  Ka ọ nọ na-agọzi ha, e kewapụrụ ya n’ebe ha nọ, e wee malite ibuli ya gaa n’eluigwe.
52  Ha wee kpọọrọ ya isiala ma jiri oké ọṅụ laghachi na Jeruselem.
53  Ha nọgidekwara n’ụlọ nsọ na-agọzi Chineke.
Jọn 1
1 Okwu ahụ nọ ná mmalite, Okwu ahụ na Chineke nọkwa, Okwu ahụ bụkwa chi.
2  Onye a na Chineke nọ ná mmalite.
3  Ihe niile si n’aka ya dịrị, ọ dịghị ọbụna otu ihe e mere ka ọ dịrị ma ọ́ bụghị site n’aka ya. Ihe e mere ka ọ dịrị
4  site n’aka ya bụ ndụ, ndụ ahụ bụkwa ìhè ụmụ mmadụ.
5  Ìhè ahụ na-enwukwa n’ọchịchịrị, ma ọchịchịrị ahụ akaghị ya ike.
6  Otu nwoke biliri, bụ́ onye e zitere dị ka onye nnọchiteanya nke Chineke: aha ya bụ Jọn.
7  Nwoke a bịara ịgba àmà, ka o wee gbaa àmà banyere ìhè ahụ, ka ụdị mmadụ niile wee kwere site na ya.
8  Ya onwe ya abụghị ìhè ahụ, kama ọ bịara ka ọ gbaa àmà banyere ìhè ahụ.
9  Ezi ìhè ahụ nke na-enye ụdị mmadụ ọ bụla ìhè na-abịa n’ụwa.
10  Ọ nọrọ n’ụwa, ụwa sitekwara n’aka ya dịrị, ma ụwa amaghị ya.
11  Ọ bịara n’obodo a mụrụ ya, ma ndị nke ya anabataghị ya.
12  Otú ọ dị, ọ bụ ndị niile nabatara ya ka o nyere ikike ịghọ ụmụ Chineke, n’ihi na ha nwere okwukwe n’aha ya;
13  a mụkwara ha, ọ bụghị site n’ọbara ma ọ bụ site n’ọchịchọ nke anụ ahụ́ ma ọ bụ site n’ọchịchọ nke nwoke, kama ọ bụ site na Chineke.
14  Ya mere, Okwu ahụ ghọrọ anụ ahụ́ ma bie n’etiti anyị. Anyị hụkwara ebube ya, bụ́ ụdị ebube nke ọkpara a mụrụ naanị ya na-enweta n’aka nna ya; o jupụtakwara n’obiọma na-erughịrị mmadụ na eziokwu.
15  (Jọn gbara àmà banyere ya, ee, o tiri mkpu n’ezie—ọ bụ ya kwuru ya—sị: “Onye na-abịa n’azụ m agafewo n’ihu m, n’ihi na ọ dị adị tupu mụ onwe m.”)
16  N’ihi na anyị niile nwetara ihe n’ihe o nwejuru enweju, ya bụ, obiọma na-erughịrị mmadụ n’elu obiọma na-erughịrị mmadụ.
17  N’ihi na e nyere Iwu ahụ site n’aka Mozis, e mere ka obiọma na-erughịrị mmadụ na eziokwu ahụ dịrị site n’aka Jizọs Kraịst.
18  Ọ dịghị mmadụ hụtụrụla Chineke mgbe ọ bụla; ọ bụ chi ahụ a mụrụ naanị ya nke nọ n’obi Nna ya kọwara ya.
19  Nke a bụkwa àmà Jọn gbara mgbe ndị Juu si na Jeruselem zipụ ndị nchụàjà na ndị Livaị ka ha gaa jụọ ya, sị: “Ònye ka ị bụ?”
20  O kwuru ya, ọ gọghịkwa agọ, kama o kwuru, sị: “Abụghị m Kraịst.”
21  Ha wee jụọ ya, sị: “Ònyekwanụ ka ị bụ? Ị̀ bụ Ịlaịja?” O wee sị: “Abụghị m.” “Ị̀ bụ Onye Amụma Ahụ?” O wee zaa, sị: “Ee e!”
22  Ya mere, ha sịrị ya: “Ònye ka ị bụ? ka anyị wee mara ihe anyị ga-aza ndị zitere anyị. Olee ihe ị na-ekwu banyere onwe gị?”
23  O wee sị: “Abụ m olu onye na-eti mkpu n’ala ịkpa, sị, ‘Meenụ ka ụzọ Jehova kwụrụ ọtọ,’ dị ka Aịzaya onye amụma kwuru.”
24  Ọ bụ ndị Farisii zipụrụ ndị ahụ.
25  Ya mere, ha jụrụ ya ajụjụ, sị ya: “Gịnịzi mere i ji na-eme baptizim ma ọ bụrụ na ọ bụghị gị bụ Kraịst ma ọ bụ Ịlaịja ma ọ bụ Onye Amụma Ahụ?”
26  Jọn zara ha, sị: “Eji m mmiri na-eme baptizim. Ọ dị onye guzo n’etiti unu, onye unu na-amaghị,
27  onye na-abịa n’azụ m, ma erughị m eru ịtọpụ eriri akpụkpọ ụkwụ onye ahụ.”
28  Ihe ndị a mere na Betani n’ofe Jọdan, bụ́ ebe Jọn nọ na-eme baptizim.
29  N’echi ya, ọ hụrụ Jizọs ka ọ na-abịakwute ya, o wee sị: “Lee Nwa Atụrụ Chineke nke na-ewepụ mmehie nke ụwa!
30  Onye a bụ onye ahụ m kwuru banyere ya, sị, Otu nwoke na-abịa n’azụ m, bụ́ onye gafeworo n’ihu m, n’ihi na ọ dị adị tupu mụ onwe m.
31  Mụ onwe m amadịghị ya, ma ihe mere m ji bịa were mmiri na-eme baptizim bụ ka e mee ka onye ahụ pụtara Izrel ìhè.”
32  Jọn gbakwara àmà, sị: “Ahụrụ m mmụọ nsọ ka o si n’eluigwe na-efedata dị ka nduru, ọ dịgidekwara n’isi ya.
33  Mụ onwe m amadịghị ya, ma Onye ahụ nke zitere m ka m jiri mmiri na-eme baptizim sịrị m, ‘Onye ọ bụla nke ị hụrụ ka mmụọ nsọ bịakwasịrị ma dịgide n’isi ya, ọ bụ onye a bụ onye ji mmụọ nsọ na-eme baptizim.’
34  Ahụwo m ya, agbawokwa m àmà na onye a bụ Ọkpara Chineke.”
35  N’echi ya kwa, Jọn na mmadụ abụọ n’ime ndị na-eso ụzọ ya guzo,
36  mgbe ọ hụkwara ka Jizọs na-abịa, ọ sịrị: “Lee Nwa Atụrụ Chineke!”
37  Mmadụ abụọ ahụ na-eso ụzọ ya nụkwara mgbe o kwuru ya, ha wee soro Jizọs.
38  Jizọs wee tụgharịa, mgbe ọ hụrụ ka ha na-eso ya, ọ sịrị ha: “Gịnị ka unu na-achọ?” Ha sịrị ya: “Rabaị, (nke pụtara, ma a sụgharịa ya, Onye Ozizi,) olee ebe i bi?”
39  O wee sị ha: “Bịanụ, unu ga-ahụ ya.” Ha wee jee hụ ebe o bi, ha wee nọnyere ya n’ụbọchị ahụ; ọ bụ ihe dị ka awa nke iri.
40  Andru nwanne Saịmọn Pita bụ otu n’ime mmadụ abụọ ahụ nụrụ ihe Jọn kwuru wee soro Jizọs.
41  Ihe mbụ onye a mere bụ ịchọta nwanne ya, bụ́ Saịmọn, wee sị ya: “Anyị ahụwo Mesaya ahụ” (nke pụtara, ma a sụgharịa ya, Kraịst).
42  O duuru ya gakwuru Jizọs. Mgbe Jizọs lere ya anya, ọ sịrị: “Ị bụ Saịmọn nwa Jọn; a ga-akpọ gị Sifas” (nke bụ́ Pita ma a sụgharịa ya).
43  N’echi ya, ọ chọrọ ịgawa Galili. Ya mere, Jizọs hụrụ Filip wee sị ya: “Bụrụ onye na-eso ụzọ m.”
44  Filip bụ onye Betseida, onye obodo Andru na Pita.
45  Filip hụrụ Nataniel wee sị ya: “Anyị ahụwo onye ahụ Mozis dere banyere ya n’Iwu ahụ, onye Ndị Amụma dekwara banyere ya, ya bụ, Jizọs, nwa Josef, onye Nazaret.”
46  Ma Nataniel sịrị ya: “Ọ̀ dị ihe ọma ọ bụla pụrụ isi na Nazaret pụta?” Filip wee sị ya: “Bịa hụrụ.”
47  Jizọs hụrụ ka Nataniel na-abịakwute ya. O wee kwuo banyere ya, sị: “Lee onye Izrel n’ezie, onye aghụghọ ọ bụla na-adịghị n’ime ya.”
48  Nataniel sịrị ya: “Olee otú i si mara m?” Jizọs zara ya, sị: “Tupu Filip akpọọ gị, mgbe ị nọ n’okpuru osisi fig, ahụrụ m gị.”
49  Nataniel wee sị ya: “Rabaị, ị bụ Ọkpara Chineke, ị bụ Eze Izrel.”
50  Jizọs wee sị ya: “Ọ̀ bụ maka na m gwara gị na m hụrụ gị n’okpuru osisi fig mere i ji kwere? Ị ga-ahụ ihe ka ihe ndị a ukwuu.”
51  Ọ gwakwuru ya, sị: “N’ezie, n’ezie, ana m asị unu, Unu ga-ahụ ka eluigwe meghere, hụkwa ka ndị mmụọ ozi Chineke na-arịgo ma na-arịdakwute Nwa nke mmadụ.”
Jọn 2
1 N’ụbọchị nke atọ, e nwere otu oriri alụmdi na nwunye na Kena nke Galili, nne Jizọs nọkwa n’ebe ahụ.
2  A kpọkwara Jizọs na ndị na-eso ụzọ ya n’oriri alụmdi na nwunye ahụ.
3  Mgbe mmanya fọdụrụ ntakịrị, nne Jizọs sịrị ya: “Ha enweghị mmanya.”
4  Ma Jizọs sịrị ya: “Nwaanyị, gịnị jikọrọ mụ na gị? Oge awa m erubeghị.”
5  Nne ya wee sị ndị na-eje ozi: “Ihe ọ bụla ọ gwara unu, meenụ ya.”
6  E nwere ite nkume isii e ji agbanye mmiri, bụ́ ndị dọ n’ebe ahụ, dị ka ụkpụrụ ịdị ọcha nke ndị Juu kwuru ka e mee, nke ọ bụla pụrụ ịba nnukwu ite abụọ ma ọ bụ atọ.
7  Jizọs sịrị ha: “Gbajuonụ mmiri n’ite mmiri ndị ahụ.” Ha wee gbajuo ha n’ọnụ.
8  O wee sị ha: “Ugbu a, kutenụ ya bugara onye nhazi oriri.” Ha wee buru ya bugara ya.
9  Mgbe onye nhazi oriri ahụ detụrụ mmiri ahụ e mere ka ọ ghọọ mmanya ire, ma ọ maghị ebe o si, ọ bụ ezie na ndị na-eje ozi bụ́ ndị kupụtara mmiri ahụ maara, onye nhazi oriri ahụ kpọrọ nwoke ahụ na-alụ nwaanyị ọhụrụ
10  wee sị ya: “Ndị ọzọ na-ebu ụzọ ebupụta mmanya dị mma, mgbe mmanya gbuwere ndị mmadụ, a na-ebupụta nke na-adịchaghị mma. I debere mmanya dị mma ruo ugbu a.”
11  Jizọs mere ihe a na Kena nke Galili. Ọ bụ mmalite nke ihe ịrịba ama ndị o mere, o mekwara ka ebube ya pụta ìhè; ndị na-eso ụzọ ya wee nwee okwukwe n’ebe ọ nọ.
12  Mgbe nke a gasịrị, ya na nne ya na ụmụnne ya ndị ikom na ndị na-eso ụzọ ya gbadara Kapaniọm, ma ha anọghị n’ebe ahụ ọtụtụ ụbọchị.
13  Ememme ngabiga nke ndị Juu na-eru nso, Jizọs gbagokwara Jeruselem.
14  Ọ hụkwara ndị nọ n’ụlọ nsọ na-ere ehi na atụrụ na nduru, na ndị na-agbanwe ego, ka ha nọ n’oche ha.
15  Ya mere, o ji ụdọ mee ụtarị wee chụpụ ndị niile chị atụrụ na ehi bịa n’ụlọ nsọ, ọ wụfukwara mkpụrụ ego nke ndị na-agbanwe ego ma kpuo tebụl ha ihu.
16  O wee sị ndị ahụ na-ere nduru: “Wepụsịanụ ihe ndị a n’ebe a! Kwụsịnụ ime ka ụlọ Nna m bụrụ ụlọ ahịa!”
17  Ndị na-eso ụzọ ya wee cheta na e dere, sị: “Ekworo maka ụlọ gị ga-eripịa m.”
18  Ya mere, ndị Juu zara ya, sị: “Olee ihe ịrịba ama ị ga-egosi anyị, ebe ọ bụ na ị na-eme ihe ndị a?”
19  Jizọs zara ha, sị: “Kụtuonụ ụlọ nsọ a, n’ime ụbọchị atọ, m ga-ewu ya.”
20  Ya mere, ndị Juu ahụ sịrị: “E ji afọ iri anọ na isii wuo ụlọ nsọ a, ị̀ ga-ewu ya n’ime ụbọchị atọ?”
21  Ma ọ na-ekwu banyere ụlọ nsọ nke bụ́ ahụ́ ya.
22  Otú ọ dị, mgbe e si ná ndị nwụrụ anwụ kpọlite ya, ndị na-eso ụzọ ya chetara na ọ na-ekwu ihe a; ha wee kwere Akwụkwọ Nsọ nakwa ihe Jizọs kwuru.
23  Otú ọ dị, mgbe ọ nọ na Jeruselem n’oge ememme ngabiga, ọtụtụ ndị nwere okwukwe n’aha ya, mgbe ha hụrụ ihe ịrịba ama ndị ọ na-eme.
24  Ma Jizọs enyefeghị ha onwe ya n’ihi na ọ maara ha niile
25  nakwa n’ihi na ọ dịghị ya mkpa ka onye ọ bụla gbaara ya àmà banyere mmadụ, n’ihi na ya onwe ya maara ihe dị n’ime mmadụ.
Jọn 3
1 E nwere otu nwoke n’ime ndị Farisii, aha ya bụ Nikọdimọs. Ọ bụ otu n’ime ndị na-achị ndị Juu.
2  Onye a bịakwutere ya n’abalị, sị ya: “Rabaị, anyị maara na ị bụ onye ozizi nke si n’ebe Chineke nọ bịa; n’ihi na ọ dịghị onye pụrụ ime ihe ịrịba ama ndị a ị na-eme ma ọ bụrụ na Chineke anọnyereghị ya.”
3  Jizọs zara ya, sị: “N’ezie, n’ezie, ana m asị gị, Ọ bụrụ na a mụghị mmadụ ọzọ, ọ pụghị ịhụ alaeze Chineke.”
4  Nikọdimọs sịrị ya: “Olee otú a pụrụ isi mụọ mmadụ mgbe o mere agadi? Ọ̀ pụrụ ịbanye n’afọ nne ya nke ugboro abụọ ka a mụọ ya?”
5  Jizọs zara, sị: “N’ezie, n’ezie, ana m asị gị, Ọ bụrụ na a mụghị mmadụ site na mmiri na mmụọ nsọ, ọ pụghị ịbanye n’alaeze Chineke.
6  Ihe a mụrụ site n’anụ ahụ́ bụ anụ ahụ́, ihe a mụkwara site na mmụọ nsọ bụ mmụọ.
7  Ya ejula gị anya na m sịrị gị, A ghaghị ịmụ unu ọzọ.
8  Ifufe na-efega n’ebe ọ chọrọ, ị na-anụkwa ụda ya, ma ị dịghị ama ebe o si abịa na ebe ọ na-eje. Otú a ka ọ dị onye ọ bụla a mụrụ site na mmụọ nsọ.”
9  Nikọdimọs wee sị ya: “Olee otú ihe ndị a pụrụ isi mee?”
10  Jizọs zara ya, sị: “Ị̀ bụ onye nkụzi n’Izrel ma ị maghị ihe ndị a?
11  N’ezie, n’ezie, ana m asị gị, Ihe anyị maara ka anyị na-ekwu, ihe anyị hụkwara ka anyị na-agba àmà ya, ma unu adịghị anabata àmà anyị na-agba.
12  Ọ bụrụ na m gwara unu ihe nke ụwa ma unu ekwetaghị, olee otú unu ga-esi kwere ma ọ bụrụ na mụ agwa unu ihe nke eluigwe?
13  Ọ dịghịkwa onye ọ bụla rịgowooro n’eluigwe ma e wezụga onye ahụ nke si n’eluigwe rịdata, bụ́ Nwa nke mmadụ.
14  Dịkwa nnọọ ka Mozis weliri agwọ elu n’ala ịkpa, otú ahụ ka a na-aghaghị iweli Nwa nke mmadụ elu,
15  ka onye ọ bụla nke kwere na ya wee nwee ndụ ebighị ebi.
16  “N’ihi na Chineke hụrụ ụwa n’anya nke ukwuu nke na o nyere Ọkpara ọ mụrụ naanị ya, ka e wee ghara ibibi onye ọ bụla nke nwere okwukwe na ya, kama ka o nwee ndụ ebighị ebi.
17  N’ihi na Chineke zitere Ọkpara ya n’ụwa, ọ bụghị ka o kpee ụwa ikpe, kama ka e wee site n’aka ya zọpụta ụwa.
18  A gaghị ekpe onye nwere okwukwe na ya ikpe. E kpeworị onye na-enweghị okwukwe ikpe, n’ihi na o nweghị okwukwe n’aha Ọkpara Chineke mụrụ naanị ya.
19  Nke a bụ ihe a ga-eji kpee ikpe, na ìhè ahụ abịawo n’ụwa ma ụmụ mmadụ hụrụ ọchịchịrị n’anya kama ìhè, n’ihi na ọrụ ha dị njọ.
20  N’ihi na onye na-eme ihe ọjọọ kpọrọ ìhè ahụ asị, ọ dịghịkwa abịa n’ìhè ahụ, ka e wee ghara ịkatọ ọrụ ya.
21  Ma onye na-eme ezi ihe na-abịa n’ìhè ahụ, ka e wee mee ka ọrụ ya pụta ìhè na a rụrụ ha dị ka uche Chineke si dị.”
22  Mgbe ihe ndị a gasịrị, Jizọs na ndị na-eso ụzọ ya banyere n’obodo Judia, ya na ha nọtụrụ n’ebe ahụ, o mekwara ndị mmadụ baptizim.
23  Ma Jọn nọkwa na-eme baptizim n’Inọn nke dị Selim nso, n’ihi na e nwere mmiri buru ibu n’ebe ahụ, ndị mmadụ nọkwa na-abịa, a na-eme ha baptizim;
24  n’ihi na a tụbabeghị Jọn n’ụlọ mkpọrọ.
25  Ya mere, arụmụka bilitere n’etiti ndị na-eso ụzọ Jọn na otu onye Juu banyere ịdị ọcha.
26  N’ihi ya, ha bịakwutere Jọn wee sị ya: “Rabaị, nwoke ahụ gị na ya nọ n’ofe Jọdan, onye ị gbara àmà banyere ya, lee, ọ na-eme baptizim, mmadụ niile na-agakwurukwa ya.”
27  Jọn wee sị ha: “Mmadụ apụghị inweta otu mkpụrụ ihe ma ọ bụrụ na e sighị n’eluigwe nye ya onye ahụ.
28  Unu onwe unu ga-agbara m akaebe na m sịrị, Abụghị m Kraịst, kama, e zitere m ka m buru ya ụzọ bịa.
29  Onye nwe nwaanyị a na-alụ ọhụrụ bụ nwoke na-alụ ya. Otú ọ dị, mgbe enyi nke nwoke ahụ na-alụ nwaanyị ọhụrụ guzo ọtọ wee nụ olu ya, ọ na-enwe oké ọṅụ n’ihi olu nwoke ahụ nke na-alụ nwaanyị ọhụrụ. Ya mere, e mewo ka ọṅụ a m nwere zuo ezu.
30  Onye ahụ ga na-eto eto, ma mụ onwe m ga na-atalata atalata.”
31  Onye ahụ nke si n’elu bịa ka ndị ọzọ niile. Onye ahụ nke si n’ụwa sitere n’ụwa, ọ na-ekwukwa banyere ihe nke ụwa. Onye ahụ nke si n’eluigwe bịa ka ndị ọzọ niile.
32  Ọ bụ ihe ọ hụrụ na ihe ọ nụrụ ka ọ na-agba àmà ya, ma ọ dịghị onye na-anabata àmà ya.
33  Onye nabatara àmà ya akanyewo akara ya na nke a na Chineke bụ onye eziokwu.
34  N’ihi na onye ahụ Chineke zitere na-ekwu ihe Chineke kwuru, n’ihi na ọ dịghị atụ̀ mmụọ nsọ ọ na-enye atụ̀.
35  Nna m hụrụ Ọkpara ya n’anya, o nyefewokwa ihe niile n’aka ya.
36  Onye nwere okwukwe n’Ọkpara ahụ nwere ndụ ebighị ebi; onye na-enupụrụ Ọkpara ahụ isi agaghị ahụ ndụ, kama ọnụma Chineke na-adịgide n’ahụ́ ya.
Jọn 4
1 Mgbe Onyenwe anyị matara na ndị Farisii anụwo na Jizọs nọ na-enweta ndị na-eso ụzọ ma na-eme ha baptizim karịa Jọn—
2  ọ bụ ezie na, n’eziokwu, Jizọs n’onwe ya emeghị onye ọ bụla baptizim kama ọ bụ ndị na-eso ụzọ ya mere—
3  ọ hapụrụ Judia gawa Galili ọzọ.
4  Ma ọ ghaghị isi Sameria gafere.
5  N’ihi ya, ọ bịara n’otu obodo Sameria a na-akpọ Saịka nke dị nso n’ala Jekọb nyere Josef nwa ya.
6  N’ezie, olulu mmiri Jekọb dị n’ebe ahụ. Ma ebe ike gwụrụ Jizọs na njem o mere, ọ nọdụrụ ala n’akụkụ olulu mmiri ahụ. Ọ bụ ihe dị ka awa nke isii.
7  Otu nwaanyị Sameria bịara isere mmiri. Jizọs wee sị ya: “Nye m mmiri ka m ṅụọ.”
8  (N’ihi na ndị na-eso ụzọ ya gawara n’ime obodo ịzụta ihe oriri.)
9  Ya mere, nwaanyị Sameria ahụ sịrị ya: “N’agbanyeghị na ị bụ onye Juu, olee otú i si na-arịọ m ka m nye gị mmiri ka ị ṅụọ, ebe m bụ nwaanyị Sameria?” (N’ihi na ndị Juu na ndị Sameria adịghị emekọ ihe.)
10  Jizọs zara ya, sị: “A sị na ị maara onyinye Chineke na-enye n’efu na onye na-asị gị, ‘Nye m mmiri ka m ṅụọ,’ ị gaara arịọ ya, ọ gakwaara enye gị mmiri na-enye ndụ.”
11  O wee sị ya: “Nna anyị ukwu, i nwedịghị ihe e ji esere mmiri, olulu mmiri a mikwara emi. Oleezi ebe i si enweta mmiri a na-enye ndụ?
12  Ị kaghị nna nna anyị Jekọb, bụ́ onye nyere anyị olulu mmiri a, onye ya na ụmụ ya na anụ ụlọ ya ṅụkwara mmiri si na ya, ka ị̀ ka ya?”
13  Jizọs zara ya, sị: “Onye ọ bụla nke ṅụrụ mmiri a, akpịrị ga-akpọ ya nkụ ọzọ.
14  Onye ọ bụla ṅụrụ mmiri nke m ga-enye ya, akpịrị agaghị akpọ ya nkụ ma ọlị, kama mmiri nke m ga-enye ya ga-aghọ n’ime ya isi iyi nke mmiri na-asụpụta asụpụta inye ndụ ebighị ebi.”
15  Nwaanyị ahụ wee sị ya: “Nna anyị ukwu, nye m mmiri a, ka akpịrị ghara ịkpọ m nkụ, ka m gharakwa ịdị na-abịa ebe a isere mmiri.”
16  Ọ sịrị nwaanyị ahụ: “Gaa kpọrọ di gị bịa ebe a.”
17  Nwaanyị ahụ wee sị ya: “Enweghị m di.” Jizọs sịrị ya: “I kwutere ya, sị, ‘Enweghị m di.’
18  N’ihi na i nweela di ise, nwoke gị na ya bi ugbu a abụghị di gị. Ihe a i kwuru bụ eziokwu.”
19  Nwaanyị ahụ wee sị ya: “Nna anyị ukwu, ana m aghọta na ị bụ onye amụma.
20  Nna nna anyị hà fere Chineke n’ugwu a; ma unu na-ekwu na ọ bụ na Jeruselem ka ndị mmadụ kwesịrị ịnọ fee Chineke.”
21  Jizọs wee sị ya: “Nwaanyị, kwere ihe m na-ekwu, Oge awa na-abịa mgbe ọ na-agaghị abụ n’ugwu a ma ọ bụ na Jeruselem ka unu ga-anọ fee Nna m ofufe.
22  Unu na-efe ihe unu na-amaghị; anyị na-efe ihe anyị maara, n’ihi na nzọpụta bidoro n’ebe ndị Juu nọ.
23  Otú o sina dị, oge awa na-abịa, ọ bụkwa ugbu a, mgbe ndị na-efe ezi ofufe ga-efe Nna m n’ime mmụọ na n’eziokwu, n’ihi na, n’ezie, Nna m na-achọ ka ndị dị otú ahụ fee ya ofufe.
24  Chineke bụ Mmụọ, ndị na-efe ya ofufe ga-efe ya ofufe n’ime mmụọ na n’eziokwu.”
25  Nwaanyị ahụ wee sị ya: “Amaara m na Mesaya na-abịa, bụ́ onye a na-akpọ Kraịst. Mgbe ọ bụla ọ bịara, ọ ga-agwa anyị ihe niile hoo haa.”
26  Jizọs sịrị ya: “Ọ bụ mụ onwe m nke na-agwa gị okwu bụ ya.”
27  N’oge a, ndị na-eso ụzọ ya lọghachiri, o wee malite iju ha anya na ya na nwaanyị na-ekwurịta okwu. Otú ọ dị, ọ dịghị onye sịrị: “Olee ihe ị na-achọ?” ma ọ bụ, “Gịnị mere gị na ya ji na-ekwurịta okwu?”
28  Ya mere, nwaanyị ahụ hapụrụ ite mmiri ya wee gaa n’ime obodo ma gwa ndị mmadụ, sị:
29  “Bịanụ hụ nwoke gwara m ihe niile m mere. Ọ̀ ga-abụ onye a bụ Kraịst?”
30  Ha wee si n’obodo pụta ma malite ịbịakwute ya.
31  Ka nke a na-eme, ndị na-eso ụzọ ya nọ na-arịọ ya, sị: “Rabaị, rienụ ihe.”
32  Ma ọ sịrị ha: “M nwere ihe oriri m ga-eri nke unu na-amaghị.”
33  Ya mere, ndị na-eso ụzọ ya malitere ịgwa ibe ha, sị: “Ọ̀ dị onye ọ bụla wetaara ya ihe ọ bụla ka o rie?”
34  Jizọs sịrị ha: “Ihe oriri m bụ ka m mee uche onye zitere m, ka m rụchaa ọrụ ya.
35  Ọ̀ bụ na unu asịghị na a ka nwere ọnwa anọ tupu owuwe ihe ubi eruo? Lee! Ana m asị unu: Welienụ anya unu lee ubi, na ihe a kụrụ na ha achaala maka owuwe ihe ubi.
36  Onye na-ewe ihe ubi anatawalarị ụgwọ ọrụ ma na-ekpokọta mkpụrụ maka ndụ ebighị ebi, ka onye na-agha mkpụrụ na onye na-ewe ihe ubi wee ṅụrịkọọ ọṅụ.
37  N’ezie, okwu ahụ bụ eziokwu na nke a, ya bụ, Otu onye bụ onye na-agha mkpụrụ, onye ọzọ bụ onye na-ewe ihe ubi.
38  Ezipụrụ m unu ka unu wee ihe ubi nke unu na-adọgbughị onwe unu n’ịrụ ya. Ndị ọzọ adọgbuwo onwe ha n’ọrụ, unu abatawokwa wee riwe uru ndọgbu ha dọgburu onwe ha n’ọrụ.”
39  Ma ọtụtụ n’ime ndị Sameria ndị si n’obodo ahụ pụta nwere okwukwe n’ebe ọ nọ n’ihi ihe nwaanyị ahụ kwuru, bụ́ onye gbara àmà, sị: “Ọ gwara m ihe niile m mere.”
40  Ya mere, mgbe ndị Sameria bịakwutere ya, ha malitere ịrịọ ya ka ọ nọrọ n’obodo ha; o wee nọọ n’ebe ahụ ụbọchị abụọ.
41  N’ihi ya, ọtụtụ ndị ọzọ kweere n’ihi ihe o kwuru,
42  ha wee malite ịgwa nwaanyị ahụ, sị: “Ọ bụkwaghị n’ihi okwu gị ka anyị ji kwere; n’ihi na anyị anụwo n’onwe anyị, anyị makwaara na nwoke a bụ n’ezie onye nzọpụta nke ụwa.”
43  Mgbe ụbọchị abụọ ahụ gasịrị, ọ hapụrụ ebe ahụ gawa Galili.
44  Otú ọ dị, Jizọs n’onwe ya gbara àmà na onye amụma adịghị enwe nsọpụrụ n’obodo nke ya.
45  Ya mere, mgbe ọ bịarutere na Galili, ndị Galili nabatara ya, n’ihi na ha hụrụ ihe niile o mere na Jeruselem n’oge ememme ahụ, n’ihi na ha onwe ha kwa gara ememme ahụ.
46  O wee bịaghachi na Kena nke Galili, bụ́ ebe o mere mmiri ka ọ ghọọ mmanya. Na Kapaniọm, e nwere otu onye na-ejere eze ozi nke nwa ya nwoke na-arịa ọrịa.
47  Mgbe nwoke a nụrụ na Jizọs esiwo na Judia pụta banye Galili, ọ gakwuuru ya wee malite ịrịọ ya ka ọ bịa gwọọ nwa ya nwoke, n’ihi na ọ nọ n’ọnụ ọnwụ.
48  Otú ọ dị, Jizọs sịrị ya: “Ọ bụrụ na unu ahụghị ihe ịrịba ama na ihe ijuanya, unu agaghị ekweta ma ọlị.”
49  Onye ahụ na-ejere eze ozi sịrị ya: “Onyenwe anyị, bịa tupu obere nwa m anwụọ.”
50  Jizọs sịrị ya: “Lawa, nwa gị agbakeela.” Nwoke ahụ kwetara ihe ahụ Jizọs gwara ya wee lawa.
51  Ma ka ọ nọ n’ụzọ na-ala, ndị ohu ya zutere ya ka ha gwa ya na nwa ya nwoke agbakeela.
52  Ya mere, ọ malitere ịjụ ha awa ahụ́ dịrị ya mma. Ha wee sị ya: “Ọ bụ ụnyaahụ, n’awa nke asaa, ka ahụ́ ọkụ ahụ hapụrụ ya.”
53  Ya mere, nna nwa ahụ matara na ọ bụ n’otu awa ahụ Jizọs sịrị ya: “Nwa gị agbakeela.” Ya na ezinụlọ ya dum wee kwere.
54  Nke a bụkwa ihe ịrịba ama nke abụọ Jizọs mere mgbe o si na Judia pụta banye Galili.
Jọn 5
1 Mgbe ihe ndị a gasịrị, otu ememme ndị Juu ruru. Jizọs wee gbagoo Jeruselem.
2  Na Jeruselem, n’ọnụ ụzọ ámá atụrụ, e nwere otu ọdọ mmiri a na-akpọ n’asụsụ Hibru Betzeta, nke veranda ya nwere ahịrị ogidi ise.
3  N’ebe ndị a ka ìgwè ndị ọrịa, ndị ìsì, ndị akụkụ ahụ́ ha kpọnwụrụ akpọnwụ, dina.
4  ——
5  Ma otu nwoke nọ n’ebe ahụ, onye nọ na-arịa ọrịa kemgbe afọ iri atọ na asatọ.
6  Mgbe Jizọs hụrụ nwoke a ka o dina ala, ebe ọ makwaara na ọ nọworị na-arịa ọrịa ruo ogologo oge, ọ sịrị ya: “Ị̀ chọrọ ka ahụ́ dị gị mma?”
7  Onye ọrịa ahụ zara ya, sị: “Nna anyị ukwu, enweghị m onye ga-eme ka m banye n’ime ọdọ mmiri a mgbe mmiri a mere ụṅara; kama mgbe m na-abịa, onye ọzọ na-ebu m ụzọ abanye.”
8  Jizọs wee sị ya: “Bilie buru ihe ndina gị gawa ije.”
9  Ahụ́ wee dị nwoke ahụ mma ozugbo, o bukwaara ihe ndina ya wee malite ịga ije. Ụbọchị ahụ bụ ụbọchị izu ike.
10  Ya mere, ndị Juu malitere ịgwa nwoke ahụ a gwọrọ ọrịa, sị: “Taa bụ Ụbọchị Izu Ike, iwu akwadoghịkwa ka i buru ihe ndina gị.”
11  Ma ọ zara ha, sị: “Ọ bụ onye mere ka ahụ́ dị m mma sịrị m, ‘Buru ihe ndina gị gawa ije.’”
12  Ha jụrụ ya, sị: “Ònye bụ onye ahụ sịrị gị, ‘Buru ya gawa ije’?”
13  Ma nwoke ahụ a gwọrọ ọrịa amaghị onye ọ bụ, n’ihi na Jizọs esiwo n’ebe ahụ pụọ, ebe ọ bụ na e nwere ìgwè mmadụ n’ebe ahụ.
14  Mgbe ihe ndị a gasịrị, Jizọs hụrụ ya n’ụlọ nsọ wee sị ya: “Lee, ahụ́ adịwo gị mma. Emehiekwala ọzọ, ka ihe ka njọ ghara ime gị.”
15  Nwoke ahụ gara kọọrọ ndị Juu na ọ bụ Jizọs bụ onye mere ka ahụ́ dị ya mma.
16  N’ihi ya, ndị Juu malitere ịkpagbu Jizọs, n’ihi na ọ na-eme ihe ndị a n’Ụbọchị Izu Ike.
17  Ma ọ zara ha, sị: “Nna m anọwo na-arụ ọrụ ruo ugbu a, anọwokwa m na-arụ ọrụ.”
18  N’ihi nke a, ndị Juu malitere ịchọsi ike ka ha gbuo ya, n’ihi na ọ bụghị naanị na ọ na-ada iwu Ụbọchị Izu Ike kama ọ na-akpọkwa Chineke Nna ya, na-eme ka ya na Chineke hara.
19  Ya mere, Jizọs gara n’ihu ịza ha, sị: “N’ezie, n’ezie, ana m asị unu, Ọkpara ahụ apụghị ime otu mkpụrụ ihe n’uche nke aka ya, kama ọ bụ naanị ihe ọ hụrụ Nna ya na-eme. N’ihi na ihe ọ bụla Onye ahụ na-eme, ọ bụ ya ka Ọkpara ya na-emekwa.
20  N’ihi na Nna m hụrụ Ọkpara ya n’anya nke ukwuu, na-egosikwa ya ihe niile ya onwe ya na-eme, ọ ga-egosikwa ya ọrụ ndị ka ndị a ukwuu, ka o wee ju unu anya.
21  N’ihi na dị nnọọ ka Nna m na-akpọlite ndị nwụrụ anwụ ma na-eme ka ha dị ndụ, otú ahụ ka Ọkpara ya na-emekwa ka ndị ọ chọrọ dị ndụ.
22  N’ihi na Nna m adịghị ekpe onye ọ bụla ikpe ma ọlị, kama o nyefewo ikpe ikpe niile n’aka Ọkpara ya,
23  ka mmadụ niile wee na-asọpụrụ Ọkpara ya dị nnọọ ka ha na-asọpụrụ Nna ya. Onye na-adịghị asọpụrụ Ọkpara ahụ adịghị asọpụrụ Nna ya nke zitere ya.
24  N’ezie, n’ezie, ana m asị unu, Onye na-anụ okwu m ma kwere n’onye ahụ nke zitere m nwere ndụ ebighị ebi, ọ dịghịkwa aba n’ikpe kama o siwo n’ọnwụ gafere ná ndụ.
25  “N’ezie, n’ezie, ana m asị unu, Oge awa na-abịa, ọ bụkwa ugbu a, mgbe ndị nwụrụ anwụ ga-anụ olu Ọkpara Chineke, ndị ṅakwara ntị ga-adị ndụ.
26  N’ihi na dị nnọọ ka Nna m nwere ndụ n’ime onwe ya, otú ahụ ka o mere ka Ọkpara ya nwee ndụ n’ime onwe ya.
27  O nyewokwa ya ikike ikpe ikpe, n’ihi na ọ bụ Nwa nke mmadụ.
28  Ka ihe a ghara iju unu anya, n’ihi na oge awa na-abịa mgbe ndị niile nọ n’ili ncheta ga-anụ olu ya
29  wee pụta, ndị mere ezi ihe ga-enweta mbilite n’ọnwụ nke ndụ, ndị mere ajọ omume ga-enweta mbilite n’ọnwụ nke ikpe.
30  Apụghị m ime otu mkpụrụ ihe n’uche nke aka m; dị nnọọ ka m si anụ, otú ahụ ka m si ekpe ikpe; ihe m na-ekpe n’ikpe zikwara ezi, n’ihi na ihe m na-achọ ime abụghị uche nke m, kama ọ bụ uche onye zitere m.
31  “Ọ bụrụ na ọ bụ naanị m na-agba àmà banyere onwe m, àmà m abụghị eziokwu.
32  Ọ dị onye ọzọ na-agba àmà banyere m, amakwaara m na àmà ọ na-agba banyere m bụ eziokwu.
33  Unu ezipụwo ndị mmadụ ka ha gakwuru Jọn, ọ gbawokwa àmà banyere eziokwu ahụ.
34  Otú ọ dị, adịghị m anabata àmà nke si n’aka mmadụ, kama m na-ekwu ihe ndị a ka e wee zọpụta unu.
35  Onye ahụ bụ oriọna na-enwu enwu ma na-enye ìhè, ọ bụkwa ruo nwa oge ka unu chọrọ ịṅụrị ọṅụ nke ukwuu n’ìhè ya.
36  Ma m nwere àmà ka nke Jọn ukwuu, n’ihi na ọ bụ ọrụ ndị ahụ Nna m kenyere m ịrụ, bụ́ ọrụ ndị m na-arụ, na-agba àmà banyere m na ọ bụ Nna m zitere m.
37  Nna nke zitere m agbawokwa àmà n’onwe ya banyere m. Unu anụbeghị olu ya mgbe ọ bụla ma ọ bụkwanụ hụ ọdịdị ya;
38  okwu ya adịghịkwa n’ime unu, n’ihi na unu ekweghị n’onye ahụ o zitere.
39  “Unu na-enyocha Akwụkwọ Nsọ, n’ihi na unu chere na ọ ga-eme ka unu nwee ndụ ebighị ebi; ọ bụkwa ya na-agba àmà banyere m.
40  Ma unu achọghị ịbịakwute m ka unu wee nwee ndụ.
41  Adịghị m anabata otuto si n’aka mmadụ,
42  kama amaara m nke ọma na unu enweghị ịhụnanya Chineke n’ime onwe unu.
43  Abịawo m n’aha Nna m, ma unu anabataghị m; ọ bụrụ na onye ọzọ abịa n’aha onwe ya, unu ga-anabata ya.
44  Olee otú unu pụrụ isi kwere, mgbe unu na-anara otuto n’aka ibe unu, unu adịghịkwa achọ otuto nke si n’aka onye ahụ naanị ya bụ Chineke?
45  Unu echela na m ga-ebo unu ebubo n’ihu Nna m; ọ dị onye na-ebo unu ebubo, ọ bụ Mozis, onye unu nwere olileanya n’ebe ọ nọ.
46  N’eziokwu, ọ bụrụ na unu kweere Mozis, unu gaara ekwere m, n’ihi na o dere banyere m.
47  Ma ọ bụrụ na unu ekwereghị ihe o dere, olee otú unu ga-esi kwere okwu m?”
Jọn 6
1 Mgbe ihe ndị a gasịrị, Jizọs gafere oké osimiri Galili, ma ọ bụ Taịbirias.
2  Ma oké ìgwè mmadụ nọ na-eso ya, n’ihi na ha na-ahụ ihe ịrịba ama ndị ọ na-eme n’ahụ́ ndị ọrịa.
3  Ya mere, Jizọs rịgooro n’elu ugwu, ya na ndị na-eso ụzọ ya nọdụkwara ala n’ebe ahụ.
4  Ememme ngabiga, bụ́ ememme ndị Juu, na-erukwa nso.
5  Ya mere, mgbe Jizọs leliri anya wee hụ na oké ìgwè mmadụ na-abịakwute ya, ọ jụrụ Filip, sị: “Olee ebe anyị ga-azụta achịcha ka ndị a rie?”
6  Otú ọ dị, ọ na-ekwu ihe a iji nwalee ya, n’ihi na ya onwe ya maara ihe ọ chọrọ ime.
7  Filip zara ya, sị: “Achịcha e ji narị mkpụrụ ego dinarịọs abụọ zụọ agaghị ezu ime ka onye ọ bụla n’ime ha nweta ntakịrị.”
8  Otu n’ime ndị na-eso ụzọ ya, bụ́ Andru nwanne Saịmọn Pita, sịrị ya:
9  “Lee otu nwa okoro nta nke bu ogbe achịcha ọka bali ise na ntakịrị azụ̀ abụọ. Ma olee ihe ihe ndị a ga-abụrụ ọtụtụ mmadụ há otú a?”
10  Jizọs wee si: “Meenụ ka ha nọdụ ala rie nri.” Ahịhịa juru eju n’ebe ahụ. Ya mere, ndị ikom ahụ nọdụrụ ala iri nri, ha dị ihe dị ka puku ise.
11  Ya mere, Jizọs weere achịcha ndị ahụ, mgbe o kelesịrị Chineke, o kesaara ha ndị ahụ nọdụrụ ala iri nri, otú ahụkwa ka o kesaara ha obere azụ̀ dị ka ha chọrọ.
12  Ma mgbe ha rijuru afọ, ọ gwara ndị na-eso ụzọ ya, sị: “Tụtụkọtanụ ihe ha rifọrọ, ka ihe ọ bụla ghara ịla n’iyi.”
13  Ya mere, ha tụtụkọtara ya. Ha wee tụtụkọta achịcha ọka bali ise ahụ e rifọrọ erifọ. O wee ju nkata iri na abụọ, nke bụ́ ihe ndị ahụ riri nri rifọrọ.
14  N’ihi ya, mgbe ndị ahụ hụrụ ihe ịrịba ama ndị o mere, ha malitere ịsị: “N’ezie, onye a bụ onye amụma ahụ nke ga-abịa n’ụwa.”
15  Ya mere, ebe Jizọs maara na ha na-achọ ịbịa jide ya ka ha mee ya eze, ọ gaghachiri n’ugwu ahụ naanị ya.
16  Mgbe o ruru mgbede, ndị na-eso ụzọ ya gbadara n’oké osimiri,
17  mgbe ha banyere n’ụgbọ mmiri, ha malitere ịkwọfere oké osimiri ahụ ka ha gaa Kapaniọm. Ka ọ dịkwa ugbu a, ọchịchịrị agbaala, ma Jizọs abịakwutebeghị ha.
18  Oké osimiri ahụ malitekwara ime mkpatụ n’ihi na ifufe dị ike na-efe.
19  Otú ọ dị, mgbe ha kwọọrọ ụgbọ ha ruo ihe dị ka maịl atọ ma ọ bụ anọ, ha hụrụ Jizọs ka ọ na-eje ije n’elu oké osimiri ma na-abịaru ụgbọ mmiri ahụ nso; egwu wee tụwa ha.
20  Ma ọ sịrị ha: “Ọ bụ m; unu atụla egwu!”
21  Ya mere, ha chọrọ ịkpọbata ya n’ụgbọ mmiri ahụ. N’oge na-adịghị anya, ụgbọ mmiri ahụ ruru n’elu ala ebe ha na-achọ ịga.
22  N’echi ya, ìgwè mmadụ ndị guzo n’ofe oké osimiri hụrụ na ọ dịghị ụgbọ mmiri dị n’ebe ahụ ma e wezụga otu obere ụgbọ mmiri, hụkwa na Jizọs esoghị ndị na-eso ụzọ ya banye n’ụgbọ mmiri kama na ọ bụ naanị ndị na-eso ụzọ ya pụrụ;
23  ma ụgbọ mmiri ndị si Taịbirias rutere n’ebe ahụ ha riri achịcha mgbe Onyenwe anyị kelesịrị Chineke.
24  Ya mere, mgbe ìgwè mmadụ ahụ hụrụ na ma Jizọs ma ndị na-eso ụzọ ya anọghị n’ebe ahụ, ha banyere n’obere ụgbọ mmiri ha wee bịa Kapaniọm ịchọ Jizọs.
25  Ya mere, mgbe ha hụrụ ya n’ofe oké osimiri ahụ, ha sịrị ya: “Rabaị, olee mgbe i ji rute ebe a?”
26  Jizọs zara ha, sị: “N’ezie, n’ezie, ana m asị unu, Unu na-achọgharị m, ọ bụghị n’ihi na unu hụrụ ihe ịrịba ama, kama n’ihi na unu riri achịcha, afọ wee ju unu.
27  Rụọnụ ọrụ, ọ bụghị iji nweta nri nke na-ala n’iyi, kama iji nweta nri na-adịgide adịgide nke na-eduga ná ndụ ebighị ebi, bụ́ nke Nwa nke mmadụ ga-enye unu; n’ihi na ọ bụ ya ka Nna m, bụ́ Chineke, kara akara nke na-egosi na ihe ya masịrị ya.”
28  Ya mere, ha sịrị ya: “Gịnị ka anyị ga-eme iji rụọ ọrụ Chineke?”
29  Jizọs zara ha, sị: “Nke a bụ ọrụ Chineke, ka unu nwee okwukwe n’onye Onye ahụ zitere.”
30  Ya mere, ha sịrị ya: “Olee ihe ịrịba ama ị ga-eme, ka anyị wee hụ ya ma kwere na gị? Olee ọrụ ị ga-arụ?
31  Nna nna anyị hà riri mana n’ala ịkpa, dị nnọọ ka e dere, sị, ‘O nyere ha achịcha si n’eluigwe ka ha rie.’”
32  N’ihi ya, Jizọs sịrị ha: “N’ezie, n’ezie, ana m asị unu, ọ bụghị Mozis nyere unu achịcha ahụ si n’eluigwe, kama ọ bụ Nna m nyere unu ezi achịcha nke si n’eluigwe.
33  N’ihi na achịcha nke Chineke bụ onye ahụ nke si n’eluigwe bịa, nke na-enyekwa ụwa ndụ.”
34  Ya mere, ha sịrị ya: “Onyenwe anyị, na-enye anyị achịcha a mgbe niile.”
35  Jizọs sịrị ha: “Abụ m achịcha na-enye ndụ. Onye na-abịakwute m, agụụ agaghị agụ ya ma ọlị, onye nwekwara okwukwe n’ebe m nọ, akpịrị agaghị akpọ ya nkụ ma ọlị.
36  Ma agwawo m unu, sị, Unu ahụwo m ma unu ekweghị.
37  Ihe niile Nna m nyere m ga-eru m aka, agaghịkwa m achụpụ onye na-abịakwute m ma ọlị;
38  n’ihi na esi m n’eluigwe bịa ime, ọ bụghị uche m, kama uche onye zitere m.
39  Nke a bụ uche nke onye ahụ zitere m, na agaghị m atụfu ihe ọ bụla n’ime ihe niile o nyere m kama na m ga-akpọlite ya n’ọnwụ n’ụbọchị ikpeazụ.
40  N’ihi na nke a bụ uche Nna m, na onye ọ bụla nke na-ahụ Ọkpara ahụ ma nwee okwukwe na ya ga-enwe ndụ ebighị ebi, m ga-akpọlitekwa ya n’ọnwụ n’ụbọchị ikpeazụ.”
41  Ya mere, ndị Juu malitere ịtamu ntamu megide ya n’ihi na ọ sịrị: “Abụ m achịcha nke si n’eluigwe bịa”;
42  ha wee malite ịsị: “Onye a ọ́ bụghị Jizọs nwa Josef, onye anyị maara nna ya na nne ya? Olee ihe mere o ji na-asị ugbu a: ‘Esi m n’eluigwe bịa’?”
43  Jizọs zara ha, sị: “Kwụsịnụ ịtamu ntamu n’etiti onwe unu.
44  Ọ dịghị onye pụrụ ịbịakwute m ma ọ bụrụ na Nna m, bụ́ onye zitere m, adọtaghị ya; m ga-akpọlitekwa ya n’ọnwụ n’ụbọchị ikpeazụ.
45  E dere n’akwụkwọ ndị amụma, sị, ‘Ha niile ga-abụkwa ndị Jehova kụziiri ihe.’ Onye ọ bụla nke nụrụ ihe site n’ọnụ Nna m ma mụta ihe na-abịakwute m.
46  Ọ bụghị na ọ dị mmadụ ọ bụla hụworo Nna m, ma e wezụga onye ahụ nke si n’ebe Chineke nọ; onye a ahụwo Nna m.
47  N’ezie, n’ezie, ana m asị unu, Onye kweere nwere ndụ ebighị ebi.
48  “Abụ m achịcha na-enye ndụ.
49  Nna nna unu hà riri mana n’ala ịkpa ma mechaa nwụọ.
50  Nke a bụ achịcha ahụ nke si n’eluigwe bịa, ka onye ọ bụla wee rie ya ma ghara ịnwụ.
51  Abụ m achịcha na-enye ndụ nke si n’eluigwe bịa; ọ bụrụ na onye ọ bụla erie achịcha a, ọ ga-adị ndụ ruo mgbe ebighị ebi; n’eziokwu, achịcha ahụ m ga-enye bụ anụ ahụ́ m n’ihi ndụ nke ụwa.”
52  Ya mere, ndị Juu malitere ịrụrịta ụka n’etiti onwe ha, sị: “Olee otú nwoke a ga-esi enye anyị anụ ahụ́ ya ka anyị rie?”
53  N’ihi ya, Jizọs sịrị ha: “N’ezie, n’ezie, ana m asị unu, Ọ bụrụ na unu erighị anụ ahụ́ Nwa nke mmadụ, ṅụọkwa ọbara ya, unu enweghị ndụ n’ime onwe unu.
54  Onye na-eri anụ ahụ́ m ma na-aṅụ ọbara m nwere ndụ ebighị ebi, m ga-akpọlitekwa ya n’ọnwụ n’ụbọchị ikpeazụ;
55  n’ihi na anụ ahụ́ m bụ ezi nri, ọbara m bụkwa ezi ihe ọṅụṅụ.
56  Mụ na onye na-eri anụ ahụ́ m ma na-aṅụ ọbara m dị n’otu, ya onwe ya na mụ onwe m dịkwa n’otu.
57  Dị nnọọ ka Nna m nke dị ndụ zitere m, m wee dị ndụ n’ihi Nna m, onye na-erikwa m, ọbụna onye ahụ ga-adị ndụ n’ihi m.
58  Nke a bụ achịcha nke si n’eluigwe bịa. Ọ dịghị ka mgbe nna nna unu hà riri achịcha ma mechaa nwụọ. Onye na-eri achịcha a ga-adị ndụ ruo mgbe ebighị ebi.”
59  Ihe ndị a ka o kwuru mgbe ọ na-ezi ihe ná nzukọ ọha mmadụ na Kapaniọm.
60  Ya mere, mgbe ọtụtụ n’ime ndị na-eso ụzọ ya nụrụ ihe a, ha sịrị: “Okwu a na-awụ akpata oyi; ònye pụrụ ige ntị na ya?”
61  Ma, ebe Jizọs maara n’ime onwe ya na ndị na-eso ụzọ ya na-atamu ntamu banyere ihe a, ọ sịrị ha: “Ihe a ò mere ka unu sụọ ngọngọ?
62  Ọ́ bụrụkwanụ na unu ahụ Nwa nke mmadụ ka ọ na-arịgo n’ebe ọ nọbu?
63  Ọ bụ mmụọ bụ ihe na-enye ndụ; anụ ahụ́ abaghị uru ọ bụla ma ọlị. Okwu m gwara unu si n’ike mmụọ nsọ, ọ na-enyekwa ndụ.
64  Ma e nwere ụfọdụ n’ime unu na-ekweghị.” N’ihi na site ná mmalite, Jizọs maara ndị bụ́ ndị na-ekweghị ekwe na onye ahụ nke ga-arara ya nye.
65  Ya mere, ọ gara n’ihu ịsị: “Ọ bụ ya mere m ji sị unu, Ọ dịghị onye ọ bụla pụrụ ịbịakwute m ma ọ bụrụ na Nna m ekweghị ya.”
66  N’ihi ihe a o kwuru, ọtụtụ n’ime ndị na-eso ụzọ ya laghachiri n’ihe ha hapụrụ ahapụ, kwụsịkwa iso ya na-ejegharị.
67  Ya mere, Jizọs gwara mmadụ iri na abụọ ahụ, sị: “Unu onwe unu, ùnu chọkwuru ịla?”
68  Saịmọn Pita wee zaa ya, sị: “Onyenwe anyị, ònye ka anyị ga-alakwuru? I nwere okwu nke ndụ ebighị ebi.
69  Anyị ekwerewokwa ma mara na ị bụ Onye Nsọ nke Chineke.”
70  Jizọs wee zaa ha, sị: “M họọrọ unu mmadụ iri na abụọ, ọ́ bụghị ya? Ma otu onye n’ime unu bụ onye nkwutọ.”
71  N’eziokwu, ọ na-ekwu banyere Judas nwa Saịmọn Iskarịọt; n’ihi na ọ bụ onye a ga-arara ya nye, ọ bụ ezie na ọ bụ otu n’ime mmadụ iri na abụọ ahụ.
Jọn 7
1 Ma mgbe ihe ndị a gasịrị, Jizọs nọ na-ejegharị na Galili, n’ihi na ọ chọghị ijegharị na Judia, n’ihi na ndị Juu na-achọ igbu ya.
2  Otú ọ dị, ememme ndị Juu, bụ́ ememme ụlọikwuu, na-eru nso.
3  Ya mere, ụmụnne ya ndị ikom sịrị ya: “Hapụ ebe a gawa Judia, ka ndị na-eso ụzọ gị wee hụ ọrụ ndị ị na-arụ.
4  N’ihi na ọ dịghị onye na-eme ihe ọ bụla na nzuzo mgbe ọ chọrọ ka ọha mara ya. Ọ bụrụ na ị na-eme ihe ndị a, gosi ụwa onwe gị.”
5  N’eziokwu, ụmụnne ya ndị ikom enweghị okwukwe n’ebe ọ nọ.
6  Ya mere, Jizọs sịrị ha: “Oge m erubeghị, ma unu nwere oge mgbe niile.
7  Ụwa enweghị ihe mere ọ ga-eji kpọọ unu asị, ma ọ kpọrọ m asị, n’ihi na m na-agba àmà banyere ya na ọrụ ya dị njọ.
8  Gawanụ ememme ahụ; agawabeghị m ememme a, n’ihi na oge m a kara aka eruchabeghị.”
9  Ya mere, mgbe ọ gwasịrị ha ihe ndị a, ọ nọgidere na Galili.
10  Ma mgbe ụmụnne ya ndị ikom gara ememme ahụ, ya onwe ya mesịrị gaa, ọ bụghị n’ihu ọha kama dị ka à ga-asị na ọ bụ na nzuzo.
11  Ya mere, ndị Juu malitere ịchọ ya n’ememme ahụ, na-asị: “Olee nwoke ahụ?”
12  Ọtụtụ ndị n’etiti ìgwè mmadụ ahụ nọ na-atamu ntamu banyere ya. Ụfọdụ na-asị: “Ọ bụ ezigbo mmadụ.” Ndị ọzọ na-asị: “Ọ bụghị ezigbo mmadụ, kama ọ na-eduhie ìgwè mmadụ a.”
13  Otú ọ dị, ọ dịghị onye na-ekwu banyere ya n’ihu ọha n’ihi na ha na-atụ ndị Juu egwu.
14  Mgbe ememme ahụ gara ọkara, Jizọs gbagooro n’ụlọ nsọ wee malite izi ihe.
15  Ya mere, o juru ndị Juu anya, ha wee na-asị: “Olee otú nwoke a si mara akwụkwọ, ebe ọ na-agụghị akwụkwọ n’ụlọ akwụkwọ?”
16  Ma, Jizọs zara ha, sị: “Ihe m na-ezi abụghị nke m, kama ọ bụ nke onye zitere m.
17  Ọ bụrụ na onye ọ bụla achọọ ime uche Ya, ọ ga-ama ma ozizi ahụ ò si n’aka Chineke ka ọ bụ na m na-ekwu echiche nke onwe m.
18  Onye na-ekwu echiche nke onwe ya na-achọ otuto nke ya; ma onye na-achọ otuto nke onye ahụ zitere ya, onye a bụ onye eziokwu, ajọ omume adịghịkwa n’ime ya.
19  Ọ̀ bụ na Mozis enyeghị unu Iwu ahụ? Ma ọ dịghị onye n’ime unu na-erube isi n’Iwu ahụ. Gịnị mere unu ji na-achọ igbu m?”
20  Ìgwè mmadụ ahụ zara, sị: “Mmụọ ọjọọ ji gị. Ònye na-achọ igbu gị?”
21  Jizọs zara ha, sị: “Otu ihe ka m mere, ọ na-ejukwa unu niile anya.
22  Ọ bụ n’ihi ya ka Mozis ji nye unu iwu banyere ibi úgwù—ọ bụghị na o si n’aka Mozis, kama o si n’aka nna nna unu hà—unu na-ebikwa mmadụ úgwù n’ụbọchị izu ike.
23  Ọ bụrụ na e bie mmadụ úgwù n’ụbọchị izu ike ka e wee ghara ịda iwu Mozis, ùnu na-eweso m iwe dị ọkụ n’ihi na e nwere onye m mere ka ahụ́ dịchaa mma n’ụbọchị izu ike?
24  Kwụsịnụ ile mmadụ anya n’ihu wee na-ekpe ikpe, kama na-ekpenụ ikpe ziri ezi.”
25  Ya mere, ụfọdụ ndị bi na Jeruselem malitere ịsị: “Ọ́ bụghị nwoke a ka ha na-achọ igbu?
26  Ma, lee! ọ na-ekwu okwu n’ihu ọha, ọ dịghịkwa ihe ha na-agwa ya. Ọ̀ ga-abụ na ndị na-achị achị amatawo n’ezie na onye a bụ Kraịst?
27  Ma anyị maara ebe nwoke a si; otú ọ dị, mgbe Kraịst ga-abịa, ọ dịghị onye ga-ama ebe o si.”
28  Ya mere, mgbe Jizọs na-ezi ihe n’ụlọ nsọ, o tiri mkpu, sị; “Unu maara m, marakwa ebe m si. Abịaghịkwa m n’uche nke aka m, kama onye zitere m dị adị n’ezie, unu amaghịkwa ya.
29  Amaara m ya, n’ihi na abụ m onye nnọchiteanya si n’ebe ọ nọ, ọ bụ Onye ahụ zitere m.”
30  N’ihi ya, ha malitere ịchọ otú ha ga-esi jide ya, ma ọ dịghị onye bitụrụ ya aka, n’ihi na oge awa ya erubeghị.
31  Ma ọtụtụ ndị n’ime ìgwè mmadụ ahụ nwere okwukwe n’ebe ọ nọ; ha malitekwara ịsị: “Mgbe Kraịst bịara, ọ̀ ga-eme ihe ịrịba ama karịa nke nwoke a na-eme?”
32  Ndị Farisii nụrụ ka ìgwè mmadụ ahụ na-atamu ihe ndị a banyere ya, ndị isi nchụàjà na ndị Farisii wee zipụ ndị ọrụ nche ka ha gaa jide ya.
33  Ya mere, Jizọs sịrị: “Mụ na unu ka ga-anọtụkwu tupu mụ alakwuru onye ahụ zitere m.
34  Unu ga-achọ m, ma unu agaghị ahụ m, unu apụghịkwa ịbịa ebe m nọ.”
35  Ya mere, ndị Juu kwurịtara n’etiti onwe ha, sị: “Olee ebe nwoke a bu n’uche ịga, nke mere na anyị agaghị ahụ ya? Ò bu n’uche ịgakwuru ndị Juu gbasasịrị n’etiti ndị Grik ka o wee zie ndị Grik ihe?
36  Gịnị ka okwu a o kwuru pụtara, nke bụ́ ‘Unu ga-achọ m, ma unu agaghị ahụ m, unu apụghịkwa ịbịa ebe m nọ’?”
37  Ma n’ụbọchị ikpeazụ, bụ́ oké ụbọchị n’ememme ahụ, Jizọs guzoro ọtọ, o wee tie mkpu, sị: “Ọ bụrụ na akpịrị na-akpọ onye ọ bụla nkụ, ya bịakwute m ṅụọ mmiri.
38  Onye nwere okwukwe n’ebe m nọ, dị nnọọ ka Akwụkwọ Nsọ kwuru, ‘Mmiri nke na-enye ndụ ga-esi n’ime ya na-asọpụta.’”
39  Otú ọ dị, o kwuru nke a banyere mmụọ nsọ nke ndị nwere okwukwe n’ebe ọ nọ na-aga ịnata; n’ihi na ha anatabeghị mmụọ nsọ, n’ihi na e mebeghị ka Jizọs dị ebube.
40  Ya mere, ụfọdụ n’ime ìgwè mmadụ ahụ ndị nụrụ okwu ndị a malitere ịsị: “Onye a bụ n’ezie Onye Amụma Ahụ.”
41  Ndị ọzọ na-asị: “Onye a bụ Kraịst.” Ma ụfọdụ na-asị: “Kraịst ọ̀ ga-esi na Galili bịa?
42  Ọ̀ bụ na Akwụkwọ Nsọ ekwughị na Kraịst ga-esi n’agbụrụ Devid, na ọ ga-esi na Betlehem bụ́ obodo nta ebe Devid biri?”
43  Ya mere, nkewa bilitere n’etiti ìgwè mmadụ ahụ banyere ya.
44  Otú ọ dị, ụfọdụ n’ime ha chọrọ ijide ya, ma ọ dịghị onye bitụrụ ya aka.
45  Ya mere, ndị ọrụ nche ahụ laghachikwuuru ndị isi nchụàjà na ndị Farisii, ndị Farisii wee jụọ ha, sị: “Gịnị mere unu akpọtaghị ya?”
46  Ndị ọrụ nche ahụ zara, sị: “Ọ dịtụbeghị onye ọzọ si otú a kwuo okwu.”
47  Ma, ndị Farisii zara, sị: “È duhiewokwa unu onwe unu?
48  Ọ̀ dị otu n’ime ndị na-achị achị ma ọ bụ n’ime ndị Farisii nke nwere okwukwe n’ebe ọ nọ?
49  Ma ìgwè mmadụ a nke na-amaghị Iwu ahụ bụ ndị a bụrụ ọnụ.”
50  Nikọdimọs, onye bịakwutere ya n’oge gara aga, onye bụkwa otu n’ime ha, sịrị ha:
51  “Iwu anyị ọ̀ na-ekpe mmadụ ikpe ma ọ bụrụ na o bughị ụzọ nụ n’ọnụ onye ahụ wee mara ihe ọ na-eme?”
52  Ha zara ya, sị: “Gị onwe gị kwa, ì si na Galili? Chọọ n’Akwụkwọ Nsọ, ị ga-ahụ na ọ dịghị onye amụma ga-esi na Galili.”
53  Onye ọ bụla n’ime ha wee laa n’ụlọ ya.
Jọn 7
1  Ma Jizọs gara n’Ugwu Oliv. 
2  Otú ọ dị, mgbe chi bọrọ, ọ pụtara ọzọ n’ụlọ nsọ. Ìgwè mmadụ ahụ dum wee malite ịbịakwute ya. O wee nọdụ ala malite izi ha ihe. 
3  Ndị odeakwụkwọ na ndị Farisii kpọtakwara otu nwaanyị e jidere ka ọ na-akwa iko, mgbe ha mere ka o guzoro n’etiti ha, 
4  ha sịrị ya: “Onye Ozizi, e jidere nwaanyị a ka ọ na-akwa iko. 
5  N’Iwu ahụ, Mozis nyere anyị iwu ka anyị tụọ ụmụ nwaanyị dị otú a nkume. Gịnị bụ echiche gị?” 
6  Otú ọ dị, ha na-ekwu ihe a iji lee ya ule, ka ha wee nwee ihe ha ga-eji bo ya ebubo. Ma Jizọs hulatara wee jiri mkpịsị aka ya na-ede ihe n’ala. 
7  Mgbe ha nọgidere na-ajụ ya ajụjụ, o hulitere wee sị ha: “Onye na-adịghị eme mmehie n’ime unu, ya buru ụzọ tụọ ya nkume.” 
8  O hulatara ọzọ wee na-ede ihe n’ala. 
9  Ma ndị nụrụ nke a malitere ịpụ otu otu, malite ná ndị okenye. O wee fọdụ naanị ya na nwaanyị ahụ nke nọ n’etiti ha. 
10  Jizọs wee hulite, sị ya: “Nwaanyị, olee ha? Ọ́ dịghị onye ọ bụla mara gị ikpe?” 
11  O wee sị: “Nna anyị ukwu, ọ dịghị.” Jizọs sịrị ya: “Mụ onwe m amaghịkwa gị ikpe. Lawa; malite ugbu a gaa n’ihu, kwụsị ịdị na-eme mmehie.”
12  Ya mere, Jizọs gwara ha okwu ọzọ, sị: “Abụ m ìhè nke ụwa. Onye na-eso m agaghị eje ije n’ọchịchịrị ma ọlị, kama ọ ga-enwe ìhè nke ndụ.”
13  N’ihi ya, ndị Farisii sịrị ya: “Ị na-agba àmà banyere onwe gị; àmà gị abụghị eziokwu.”
14  Jizọs zara ha, sị: “Ọ bụrụgodị na m na-agba àmà banyere onwe m, àmà m bụ eziokwu, n’ihi na amaara m ebe m si bịa na ebe m na-aga. Ma unu amaghị ebe m si bịa na ebe m na-aga.
15  Unu na-ekpe ikpe dị ka anụ ahụ́ si dị; adịghị m ekpe onye ọ bụla ikpe ma ọlị.
16  Ma ọ bụrụgodị na mụ ekpee ikpe, ikpe m bụ ikpe eziokwu, n’ihi na anọghị m naanị m, kama Nna m nke zitere m nọnyeere m.
17  E dekwara n’Iwu unu, sị, ‘Àmà mmadụ abụọ gbara bụ eziokwu.’
18  Ọ bụ m na-agba àmà banyere onwe m, Nna m nke zitere m na-agbakwa àmà banyere m.”
19  Ya mere, ha gara n’ihu ịjụ ya, sị: “Olee ebe Nna gị nọ?” Jizọs zara, sị: “Unu amaghị m, unu amaghịkwa Nna m. Ọ bụrụ na unu maara m, unu gaara amakwa Nna m.”
20  O kwuru ihe ndị a n’ebe a na-edebe ego mgbe ọ na-ezi ihe n’ụlọ nsọ. Ma ọ dịghị onye ọ bụla jidere ya, n’ihi na oge awa ya erubeghị.
21  N’ihi ya, ọ gwara ha ọzọ, sị: “Ana m ala, unu ga-achọkwa m, ma unu ga-anwụ n’ime mmehie unu. Unu apụghị ịbịa ebe m na-aga.”
22  Ya mere, ndị Juu malitere ịsị: “Ọ̀ na-aga igbu onwe ya? N’ihi na ọ na-ekwu, sị, ‘Unu apụghị ịbịa ebe m na-aga.’”
23  Ya mere, ọ gara n’ihu ịsị ha: “Unu si n’ebe dị n’ala; esi m n’ebe dị n’elu. Unu si n’ụwa a; esighị m n’ụwa a.
24  Ya mere, ana m asị unu, Unu ga-anwụ n’ime mmehie unu. N’ihi na ọ bụrụ na unu ekweghị na ọ bụ m bụ ya, unu ga-anwụ n’ime mmehie unu.”
25  Ya mere, ha malitere ịjụ ya, sị: “Ònye ka ị bụ?” Jizọs sịrị ha: “Gịnịdị mere m ji atụpụrụ unu ọnụ?
26  Enwere m ọtụtụ ihe m ga-ekwu banyere unu nakwa ihe m ga-ekpebi ikpe na ha. N’ezie, onye zitere m bụ onye eziokwu, ihe m nụrụ n’ọnụ ya ka m na-ekwu n’ụwa.”
27  Ha aghọtaghị na ọ na-agwa ha banyere Nna ya.
28  Ya mere, Jizọs sịrị: “Ozugbo unu buliri Nwa nke mmadụ elu, mgbe ahụ ka unu ga-amara na ọ bụ m bụ ya, na adịghịkwa m eme ihe ọ bụla n’uche nke aka m; kama m na-ekwu ihe ndị a dị nnọọ ka Nna m kụziiri m.
29  Onye zitere m nọnyeere m; ọ hapụghị m ka m nọrọ naanị m, n’ihi na m na-eme ihe dị ya mma mgbe niile.”
30  Ka ọ nọ na-ekwu ihe ndị a, ọtụtụ ndị nwere okwukwe n’ebe ọ nọ.
31  Ya mere, Jizọs gara n’ihu ịgwa ndị Juu kweere na ya, sị: “Ọ bụrụ na unu anọgide n’okwu m, unu bụ n’ezie ndị na-eso ụzọ m,
32  unu ga-amarakwa eziokwu ahụ, eziokwu ahụ ga-emekwa ka unu nwere onwe unu.”
33  Ha zara ya, sị: “Anyị bụ ụmụ Ebreham, anyị abụtụbeghị ohu onye ọ bụla. Olee ihe mere i ji asị, ‘Unu ga-enwere onwe unu’?”
34  Jizọs zara ha, sị: “N’ezie, n’ezie, ana m asị unu, Onye ọ bụla nke na-eme mmehie bụ ohu nke mmehie.
35  Ohu adịghịkwa anọ n’ezinụlọ ruo mgbe ebighị ebi; nwa na-anọ ruo mgbe ebighị ebi.
36  Ya mere, ọ bụrụ na Ọkpara ahụ emee ka unu nwere onwe unu, unu ga-enwere onwe unu n’ezie.
37  Amaara m na unu bụ ụmụ Ebreham; ma unu na-achọ igbu m, n’ihi na okwu m adịghị arụpụta ihe ọ bụla n’etiti unu.
38  Ihe m hụrụ n’ebe Nna m nọ ka m na-ekwu; ya mere, na-emenụ ihe unu nụrụ n’ọnụ nna unu.”
39  Ha wee zaa ya, sị: “Nna anyị bụ Ebreham.” Jizọs wee sị ha: “Ọ bụrụ na unu bụ ụmụ Ebreham, na-arụnụ ọrụ Ebreham rụrụ.
40  Ma ugbu a, unu na-achọ igbu m, bụ́ onye gwara unu eziokwu nke m nụrụ n’ọnụ Chineke. Ebreham emeghị otú a.
41  Unu na-arụ ọrụ nna unu.” Ha wee sị ya: “Anyị abụghị ndị a kwatara n’iko; anyị nwere otu Nna, ya bụ, Chineke.”
42  Jizọs wee sị ha: “Ọ bụrụ na Chineke bụ Nna unu, unu ga-ahụ m n’anya, n’ihi na esi m n’ebe Chineke nọ bịa, m wee nọrọ n’ebe a. Abịaghịkwa m n’uche nke aka m ma ọlị, kama ọ bụ Onye ahụ zitere m.
43  Gịnị mere na unu amaghị ihe m na-ekwu? Ọ bụ n’ihi na unu apụghị ige ntị n’okwu m.
44  Unu sitere ná nna unu bụ́ Ekwensu, unu na-achọkwa ime ihe nna unu chọrọ. Onye ahụ bụ ogbu mmadụ mgbe ọ malitere, o guzosighịkwa ike n’eziokwu, n’ihi na eziokwu adịghị n’ime ya. Mgbe ọ na-ekwu okwu ụgha, ọ na-ekwu dị ka ọchịchọ ya si dị, n’ihi na ọ bụ onye ụgha, bụrụkwa nna ụgha.
45  N’ihi na mụ onwe m na-ekwu eziokwu, unu adịghị ekwere ihe m na-ekwu.
46  Ònye n’ime unu na-ama m ikpe mmehie? Ọ bụrụ na m na-ekwu eziokwu, gịnị mere unu ekwereghị ihe m na-ekwu?
47  Onye si na Chineke na-ege ntị n’okwu Chineke. Ọ bụ ya mere unu adịghị ege ntị, n’ihi na unu esiteghị na Chineke.”
48  Ndị Juu zara ya, sị: “Ọ̀ kwa anyị kwuru ekwu na ị bụ onye Sameria nakwa na mmụọ ọjọọ ji gị?”
49  Jizọs zara, sị: “Mmụọ ọjọọ ejighị m, kama m na-asọpụrụ Nna m, unu adịghịkwa asọpụrụ m.
50  Ma adịghị m achọrọ onwe m otuto; ọ dị otu Onye nke na-achọ ya, nke bụkwa onyeikpe.
51  N’ezie, n’ezie, ana m asị unu, Ọ bụrụ na onye ọ bụla na-edebe okwu m, ọ gaghị anwụ ma ọlị.”
52  Ndị Juu sịrị ya: “Ugbu a ka anyị maara na i nwere mmụọ ọjọọ. Ebreham nwụrụ, ndị amụma nwụkwara; ma ị na-asị, ‘Ọ bụrụ na onye ọ bụla na-edebe okwu m, ọ gaghị edetụ ọnwụ ire ma ọlị.’
53  Ị̀ ka nna anyị Ebreham, bụ́ onye nwụrụnụ? Ndị amụma nwụkwara. Ònye ka ị na-asịdị na ị bụ?”
54  Jizọs zara, sị: “Ọ bụrụ na m na-enye onwe m otuto, otuto m abụghị ihe ọ bụla. Ọ bụ Nna m na-enye m otuto, bụ́ onye ahụ unu na-asị na ọ bụ Chineke unu;
55  ma unu amabeghị ya. Ma amaara m ya. Ọ bụrụkwa na mụ asị na amaghị m ya, m ga-adị ka unu, wee bụrụ onye ụgha. Ma amaara m ya, ana m edebekwa okwu ya.
56  Ebreham nna unu ji ọṅụ dị ukwuu tụọ anya ịhụ ụbọchị m, ọ hụkwara ya wee ṅụrịa ọṅụ.”
57  Ya mere, ndị Juu sịrị ya: “Ị̀ na-ekwu na ị hụwo Ebreham mgbe ị na-erubeghị afọ iri ise?”
58  Jizọs sịrị ha: “N’ezie, n’ezie, ana m asị unu, Tupu a mụọ Ebreham, mụ onwe m adịrịla ndụ.”
59  Ya mere, ha tụtụụrụ nkume ka ha tụọ ya; ma Jizọs zoro wee pụọ n’ụlọ nsọ ahụ.
Jọn 9
1 Mgbe ọ na-agafe, ọ hụrụ otu nwoke kpuru ìsì malite mgbe a mụrụ ya.
2  Ndị na-eso ụzọ ya wee jụọ ya, sị: “Rabaị, ònye mehiere, ọ̀ bụ nwoke a ka ọ̀ bụ ndị mụrụ ya, nke mere o ji kpuo ìsì mgbe a mụrụ ya?”
3  Jizọs zara, sị: “Ma nwoke a ma ndị mụrụ ya emehieghị, kama ọ bụ ka e wee mee ka ọrụ Chineke pụta ìhè n’ebe ọ nọ.
4  Anyị aghaghị ịrụ ọrụ nke onye zitere m mgbe ìhè ka dị; abalị na-abịa, mgbe mmadụ ọ bụla na-apụghị ịrụ ọrụ.
5  N’oge niile m nọ n’ụwa, abụ m ìhè nke ụwa.”
6  Mgbe o kwusịrị ihe ndị a, ọ gbụsara ọnụ mmiri n’ala wee jiri ọnụ mmiri ahụ gwọọ ụrọ, wee nyakwasị ụrọ ahụ ọ gwọrọ n’anya nwoke ahụ
7  wee sị ya: “Gaa saa anya gị n’ọdọ mmiri Siloam” (nke a sụgharịrị ịbụ ‘Mmiri e zitere ezite’). O wee gaa saa anya ya. Ọ lọghachiri na-ahụ ụzọ.
8  Ya mere, ndị agbata obi na ndị na-ahụbu na ọ bụ onye arịrịọ malitere ịsị: “Onye a ọ́ bụghị nwoke ahụ nke na-anọ ala arịọ arịrịọ?”
9  Ụfọdụ na-asị: “Ọ bụ ya.” Ndị ọzọ na-asị: “Ọ bụghị ya ma ọlị, kama o yiri ya.” Ma nwoke ahụ na-asị: “Ọ bụ m.”
10  Ya mere, ha malitere ịsị ya: “Oleezi otú e si meghee anya gị?”
11  Ọ zara, sị: “Nwoke ahụ a na-akpọ Jizọs gwọrọ ụrọ tee m n’anya, sị m, ‘Gaa na Siloam saa anya gị.’ M wee gaa saa anya m, hụwa ụzọ.”
12  Ha wee sị ya; “Olee ebe nwoke ahụ nọ?” Ọ sịrị ha: “Amaghị m.”
13  Ha duuru nwoke ahụ kpuburu ìsì gakwuru ndị Farisii.
14  Ọ bụ n’Ụbọchị Izu Ike ka Jizọs gwọrọ ụrọ wee meghee anya ya.
15  Ya mere, ndị Farisii malitere ugbu a ịjụ ya otú o si hụwa ụzọ. O wee sị ha: “Ọ nyakwasịrị m ụrọ n’anya, m wee saa ya, hụwa ụzọ.”
16  Ya mere, ụfọdụ n’ime ndị Farisii malitere ịsị: “Onye a esighị n’ebe Chineke nọ bịa, n’ihi na ọ dịghị edebe Ụbọchị Izu Ike.” Ndị ọzọ malitere ịsị: “Olee otú onye bụ́ onye mmehie pụrụ isi na-eme ụdị ihe ịrịba ama ahụ?” Ya mere, e nwere nkewa n’etiti ha.
17  N’ihi ya, ha sịrị onye ìsì ahụ ọzọ: “Olee ihe i chere banyere ya, ebe ọ bụ na o meghere anya gị?” Nwoke ahụ sịrị: “Ọ bụ onye amụma.”
18  Otú ọ dị, ndị Juu ekweghị na o kpuburu ìsì ma malite ịhụ ụzọ, ruo mgbe ha kpọrọ ndị mụrụ nwoke ahụ nke malitere ịhụ ụzọ.
19  Ha wee jụọ ha, sị: “Onye a ọ̀ bụ nwa unu nke unu sịrị na o kpuru ìsì malite mgbe a mụrụ ya? Oleezi otú o si na-ahụ ụzọ ugbu a?”
20  Ndị mụrụ ya zara, sị: “Anyị maara na onye a bụ nwa anyị, marakwa na o kpuru ìsì malite mgbe a mụrụ ya.
21  Ma otú o si hụwa ụzọ ugbu a, anyị amaghị, anyị amaghịkwa onye meghere anya ya. Jụọnụ ya. Ọ ghọọla dimkpa. Ọ ga-azara ọnụ ya.”
22  Ndị mụrụ ya kwuru ihe ndị a n’ihi na ha na-atụ egwu ndị Juu, n’ihi na ndị Juu ekwekọrịtaworị na ọ bụrụ na onye ọ bụla ekwupụta na ọ bụ Kraịst, a ga-achụpụ ya n’ụlọ nzukọ.
23  Ọ bụ ya mere ndị mụrụ ya ji sị: “Ọ ghọọla dimkpa. Jụọnụ ya.”
24  Ya mere, ha kpọrọ nwoke ahụ kpuburu ìsì nke ugboro abụọ wee sị ya: “Nye Chineke otuto; anyị maara na nwoke a bụ onye mmehie.”
25  O wee zaa ha, sị: “Ma ọ̀ bụ onye mmehie, amaghị m. Otu ihe m maara bụ na, ọ bụ ezie na m kpuburu ìsì, ana m ahụ ụzọ ugbu a.”
26  Ya mere, ha sịrị ya: “Gịnị ka o mere gị? Olee otú o si meghee anya gị?”
27  Ọ zara ha, sị: “M kọworo ya unu, ma unu egeghị ntị. Gịnị mere unu ji chọọ ịnụ ya ọzọ? Ùnu chọrọ ịghọ ndị na-eso ụzọ ya?”
28  Ha wee katọọ ya, sị: “Ị bụ onye na-eso ụzọ nwoke ahụ, ma anyị bụ ndị na-eso ụzọ Mozis.
29  Anyị maara na Chineke gwara Mozis okwu; ma anyị amaghị ebe nwoke a si.”
30  Nwoke ahụ zara ha, sị: “Ọ bụ nnọọ ihe ijuanya na unu amaghị ebe o si ma ya emeghee anya m.
31  Anyị maara na Chineke adịghị ege ndị mmehie ntị, kama ọ bụrụ na mmadụ na-atụ egwu Chineke ma na-eme uche ya, ọ na-ege ya ntị.
32  Malite n’oge ochie, a nụtụbeghị na mmadụ meghere anya onye kpuru ìsì malite mgbe a mụrụ ya.
33  Ọ bụrụ na nwoke a esighị n’ebe Chineke nọ bịa, ọ pụghị ime ihe ọ bụla ma ọlị.”
34  Ha zara ya, sị: “A mụrụ gị n’ime mmehie, n’agbanyeghị nke a, ị̀ na-ezi anyị ihe?” Ha wee chụpụ ya!
35  Jizọs nụrụ na ha achụpụwo ya, mgbe ọ hụrụ ya, ọ sịrị ya: “Ì nwere okwukwe n’ebe Nwa nke mmadụ nọ?”
36  Nwoke ahụ zara, sị: “Nna anyị ukwu, ònyekwanụ ka ọ bụ ka m wee nwee okwukwe n’ebe ọ nọ?”
37  Jizọs sịrị ya: “Ị hụwo ya, onye a gị na ya na-ekwu okwu bụ ya.”
38  Ya mere, ọ sịrị: “Onyenwe anyị, enwere m okwukwe n’ebe ọ nọ.” Nwoke ahụ wee kpọọrọ ya isiala.
39  Jizọs wee sị: “Ọ bụ ikpe a mere m ji bịa n’ụwa a: ka ndị na-adịghị ahụ ụzọ wee hụ ụzọ, ka ndị na-ahụkwa ụzọ wee kpuo ìsì.”
40  Ndị so ná ndị Farisii ya na ha nọ nụrụ ihe ndị a, ha wee sị ya: “Anyị onwe anyị kwa, ànyị kpuru ìsì?”
41  Jizọs sịrị ha: “Ọ bụrụ na unu kpuru ìsì, unu agaraghị enwe mmehie ọ bụla. Ma, ugbu a, unu na-asị, ‘Anyị na-ahụ ụzọ.’ Mmehie unu na-adịgide.”
Jọn 10
1  “N’ezie, n’ezie, ana m asị unu, Onye na-adịghị esi n’ọnụ ụzọ abanye n’ogige atụrụ, nke na-arịgo ebe ọzọ, bụ onye ohi na onye na-apụnara mmadụ ihe.
2  Ma onye na-esi n’ọnụ ụzọ abanye bụ onye na-azụ atụrụ.
3  Onye nche ọnụ ụzọ na-emeghere ya ụzọ, atụrụ na-ege ntị n’olu ya, ọ na-akpọkwa atụrụ nke ya n’aha, na-edurukwa ha apụ.
4  Mgbe ọ kpọpụtara ndị niile bụ́ nke ya, ọ na-ebutere ha ụzọ, atụrụ ahụ na-esokwa ya, n’ihi na ha maara olu ya.
5  Ha agaghị eso onye bịara abịa ma ọlị, kama ha ga-agbara ya ọsọ, n’ihi na ha amaghị olu ndị bịara abịa.”
6  Jizọs maara ha atụ a; ma ha amaghị ihe ihe ndị ọ na-agwa ha pụtara.
7  Ya mere, Jizọs kwuru ọzọ, sị: “N’ezie, n’ezie, ana m asị unu, Abụ m ọnụ ụzọ nke atụrụ ahụ.
8  Ndị niile bịara wee na-asị na ha bụ m bụ ndị ohi na ndị na-apụnara mmadụ ihe; ma atụrụ ahụ egeghị ha ntị.
9  Abụ m ọnụ ụzọ ahụ; onye ọ bụla nke na-esi na mụ abanye ka a ga-azọpụta, ọ ga na-abanye, na-apụkwa ma na-achọta ebe ịta nri.
10  Onye ohi adịghị abịa ma ọ́ bụghị ka o zuo ohi, gbuokwa mmadụ, mebiekwa ihe. Abịara m ka ha nwee ndụ, ka ha nweekwa ya n’uju.
11  Abụ m onye ọzụzụ atụrụ ọma; onye ọzụzụ atụrụ ọma na-atọgbọ mkpụrụ obi ya n’ihi atụrụ ya.
12  Onye e goro ọrụ nke na-abụghị onye ọzụzụ atụrụ, onye atụrụ na-abụghịkwa nke ya, na-ahụ anụ ọhịa wolf ka ọ na-abịa, ya ahapụ atụrụ ahụ gbaa ọsọ—anụ ọhịa wolf na-akpụrụ ha ma chụsasịa ha—
13  n’ihi na ọ bụ onye e goro ọrụ, ihe banyere atụrụ ahụ adịghịkwa emetụ ya n’obi.
14  Abụ m onye ọzụzụ atụrụ ọma, amakwaara m atụrụ m, atụrụ m makwaara m,
15  dị nnọọ ka Nna m maara m, m marakwa Nna m; m na-atọgbọkwa mkpụrụ obi m n’ihi atụrụ m.
16  “Enwekwara m atụrụ ọzọ, ndị na-anọghị n’ogige atụrụ a; m ga-akpọtakwa ha, ha ga-ege ntị n’olu m, ha ga-aghọ otu ìgwè atụrụ, nweekwa otu onye ọzụzụ atụrụ.
17  Ọ bụ ya mere Nna m ji hụ m n’anya, n’ihi na m na-atọgbọ mkpụrụ obi m, ka m wee nweta ya ọzọ.
18  Ọ dịghị onye napụrụ m ya, kama m na-atọgbọ ya n’onwe m. Enwere m ikike ịtọgbọ ya, enwekwara m ikike inweta ya ọzọ. Ọ bụ n’aka Nna m ka m natara iwu banyere nke a.”
19  Nkewa dapụtara ọzọ n’etiti ndị Juu n’ihi okwu ndị a.
20  Ọtụtụ n’ime ha nọ na-asị: “Mmụọ ọjọọ ji ya, ara na-agbakwa ya. Gịnị mere unu ji na-ege ya ntị?”
21  Ndị ọzọ na-asị: “Okwu ndị a abụghị okwu onye mmụọ ọjọọ ji. Mmụọ ọjọọ ọ̀ pụrụ imeghe anya ndị ìsì?”
22  N’oge ahụ, e mere ememme nraranye na Jeruselem. Ọ bụ oge oyi,
23  Jizọs na-ejegharịkwa n’ụlọ nsọ n’ebe veranda nwere ogidi nke Sọlọmọn.
24  Ya mere, ndị Juu gbara ya gburugburu wee malite ịsị ya: “Ị̀ ga-ekowe anyị obi n’elu ruo ole mgbe? Ọ bụrụ na ị bụ Kraịst, gwa anyị hoo haa.”
25  Jizọs zara ha, sị: “Agwara m unu, ma unu ekweghị. Ọrụ niile m na-arụ n’aha Nna m na-agba àmà banyere m.
26  Ma unu ekweghị, n’ihi na unu esoghị n’atụrụ m.
27  Atụrụ m na-ege ntị n’olu m, amakwaara m ha, ha na-esokwa m.
28  M na-enyekwa ha ndụ ebighị ebi, a gaghịkwa ebibi ha ma ọlị, ọ dịghịkwa onye ga-apụnara ha n’aka m.
29  Ihe Nna m nyere m karịrị ihe ndị ọzọ niile, ọ dịghịkwa onye pụrụ ịpụnara ha n’aka Nna m.
30  Mụ na Nna m bụ otu.”
31  Ndị Juu buliri nkume ọzọ ka ha tụọ ya.
32  Jizọs zara ha, sị: “Egosiri m unu ọtụtụ ọrụ ọma si n’aka Nna m. Ole nke n’ime ọrụ ndị ahụ mere unu ji na-atụ m nkume?”
33  Ndị Juu zara ya, sị: “Anyị na-atụ gị nkume, ọ bụghị n’ihi ọrụ ọma, kama n’ihi nkwulu, ọbụna n’ihi na gị onwe gị na-eme onwe gị chi, ọ bụ ezie na ị bụ mmadụ.”
34  Jizọs zara ha, sị: “Ọ̀ bụ na e deghị ya n’Iwu unu, sị, ‘Asịrị m: “Unu bụ chi”’?
35  Ọ bụrụ na ọ kpọrọ ndị ahụ okwu Chineke bịakwasịrị ‘chi,’ ma a pụghịkwa ime ka Akwụkwọ Nsọ ghara ịdị irè,
36  ùnu na-asị m, bụ́ onye Nna m doro nsọ ma zite n’ụwa, ‘Ị na-ekwulu Chineke,’ n’ihi na m sịrị, Abụ m Ọkpara Chineke?
37  Ọ bụrụ na mụ adịghị arụ ọrụ Nna m, unu ekwerela na m.
38  Ma ọ bụrụ na m na-arụ ha, ọ bụrụgodị na unu ekwereghị na m, kwerenụ ọrụ ndị ahụ, ka unu wee mara ma nọgide na-amara na mụ na Nna m dị n’otu, nakwa na Nna m na mụ onwe m dịkwa n’otu.”
39  Ya mere, ha nwara ọzọ ijide ya; ma ọ gbanahụrụ ha.
40  O wee gaa ọzọ n’ofe Jọdan, bụ́ ebe Jọn nọbu na-eme baptizim, ọ nọgidekwara n’ebe ahụ.
41  Ọtụtụ ndị bịakwutekwara ya, ha wee malite ịsị: “N’ezie, Jọn emeghị otu mkpụrụ ihe ịrịba ama, ma ihe niile Jọn kwuru banyere nwoke a bụcha eziokwu.”
42  Ọtụtụ ndị nọ n’ebe ahụ wee nwee okwukwe n’ebe ọ nọ.
Jọn 11
1  E nwere otu nwoke na-arịa ọrịa. Aha ya bụ Lazarọs onye Betani, onye si n’obodo nta ebe Meri na Mata nwanne ya nwaanyị si.
2  N’eziokwu, ọ bụ Meri ahụ nke tere Onyenwe anyị mmanụ na-esi ísì ụtọ ma jiri ntutu isi ya hichaa ụkwụ ya ka nwanne ya nwoke Lazarọs na-arịa ọrịa.
3  Ya mere, ụmụnne ya nwaanyị zigaara Onyenwe anyị ozi, sị: “Onyenwe anyị, lee! onye ahụ ị hụrụ n’anya nke ukwuu na-arịa ọrịa.”
4  Ma mgbe Jizọs nụrụ ya, ọ sịrị: “Ihe ga-esi n’ọrịa a pụta abụghị ọnwụ, kama ọ bụ inye Chineke otuto, ka e wee site na ya nye Ọkpara Chineke otuto.”
5  Jizọs hụrụ Mata na nwanne ya nwaanyị na Lazarọs n’anya.
6  Otú ọ dị, mgbe ọ nụrụ na ọ na-arịa ọrịa, ọ nọrọ ụbọchị abụọ n’ebe ahụ ọ nọ.
7  Mgbe e mesịrị, ọ gwara ndị na-eso ụzọ ya, sị: “Ka anyị gaghachi na Judia.”
8  Ndị na-eso ụzọ ya sịrị ya: “Rabaị, ọ dịchabeghị anya ndị Judia chọrọ ịtụ gị nkume, ị̀ na-agaghachi ebe ahụ?”
9  Jizọs zara, sị: “Ọ́ bụghị awa iri na abụọ ka a na-enwe ìhè n’ụbọchị? Ọ bụrụ na mmadụ na-ejegharị n’oge ìhè dị, ọ dịghị akpọ ụkwụ n’ihe ọ bụla, n’ihi na ọ na-ahụ ìhè nke ụwa a.
10  Ma ọ bụrụ na mmadụ na-ejegharị n’abalị, ọ na-akpọ ụkwụ n’ihe, n’ihi na ìhè adịghị n’ime ya.”
11  Ihe ndị a ka o kwuru, mgbe o kwusịrị ha, ọ sịrị: “Enyi anyị Lazarọs na-arahụ ụra, ma m na-eje ebe ahụ ịkpọte ya.”
12  Ya mere, ndị na-eso ụzọ ya sịrị ya: “Onyenwe anyị, ọ bụrụ na ọ na-arahụ ụra, ahụ́ ga-adị ya mma.”
13  Otú ọ dị, ọ bụ banyere ọnwụ ya ka Jizọs na-ekwu. Ma ha chere na ọ na-ekwu banyere ụra efu.
14  Ya mere, n’oge ahụ, Jizọs gwara ha hoo haa, sị: “Lazarọs anwụwo,
15  ana m aṅụrịkwa ọṅụ n’ihi unu na anọghị m n’ebe ahụ, ka unu wee kwere. Ma ka anyị gakwuru ya.”
16  Ya mere, Tọmọs, onye a na-akpọ Ejima, gwara ndị na-eso ụzọ ibe ya, sị: “Ka anyị onwe anyị gaakwa, ka anyị wee soro ya nwụọ.”
17  Mgbe Jizọs bịarutere, ọ hụrụ na ọ nọworị ụbọchị anọ n’ili ncheta.
18  Betani dị nso na Jeruselem, ihe dị ka maịl abụọ site n’ebe ahụ.
19  Ya mere, ọtụtụ n’ime ndị Juu bịakwutere Mata na Meri ịkasi ha obi n’ihi nwanne ha nwoke.
20  Mgbe Mata nụrụ na Jizọs na-abịa, ọ gara zute ya; ma Meri nọdụrụ n’ụlọ.
21  Mata wee gwa Jizọs, sị: “Onyenwe anyị, a sị na ị nọ n’ebe a, nwanne m nwoke agaraghị anwụ.
22  Ma amaara m ugbu a na ihe niile ị ga-arịọ Chineke, Chineke ga-enye gị ha.”
23  Jizọs sịrị ya: “Nwanne gị nwoke ga-ebili.”
24  Mata wee sị ya: “Amaara m na ọ ga-ebili n’oge mbilite n’ọnwụ n’ụbọchị ikpeazụ.”
25  Jizọs sịrị ya: “Abụ m mbilite n’ọnwụ na ndụ. Onye nwere okwukwe n’ebe m nọ, ọ bụrụgodị na ọ nwụọ, ọ ga-adị ndụ ọzọ;
26  onye ọ bụla nke dị ndụ ma nwee okwukwe n’ebe m nọ agaghị anwụ ma ọlị. Ì kwere nke a?”
27  O wee sị ya: “Ee, Onyenwe anyị; ekwerewo m na ị bụ Kraịst, Ọkpara Chineke, bụ́ Onye ahụ ga-abịa n’ụwa.”
28  Mgbe o kwuru nke a, ọ gara kpọọ Meri nwanne ya, takwunyere ya, sị: “Onye Ozizi abịala, ọ na-akpọ gị.”
29  Mgbe Meri nụrụ ya, o biliri ọsọ ọsọ wee gawa izute ya.
30  N’eziokwu, Jizọs abatabeghị n’obodo nta ahụ, kama ọ ka nọ n’ebe ahụ Mata zutere ya.
31  Ya mere, mgbe ndị Juu ha na ya nọ n’ụlọ, ndị na-akasi ya obi, hụrụ Meri ka o biliri ọsọ ọsọ pụọ, ha sochiri ya, n’ihi na ha chere na ọ na-aga n’ili ncheta ịga kwaa ákwá n’ebe ahụ.
32  Mgbe Meri bịarutere n’ebe Jizọs nọ ma hụ ya, ọ dara n’ụkwụ ya, sị ya: “Onyenwe anyị, a sị na ị nọ n’ebe a, nwanne m nwoke agaraghị anwụ.”
33  Ya mere, mgbe Jizọs hụrụ ka ọ na-akwa ákwá nakwa ka ndị Juu so ya bịa na-akwa ákwá, ọ sụrụ ude n’ime mmụọ ya, o nyekwara ya nsogbu;
34  o wee sị: “Olee ebe unu liri ya?” Ha sịrị ya: “Onyenwe anyị, bịa lee ya.”
35  Anya mmiri gbara Jizọs.
36  Ya mere, ndị Juu malitere ịsị: “Lee ka o si hụ ya n’anya nke ukwuu!”
37  Ma ụfọdụ n’ime ha sịrị: “Nwoke a nke meghere anya onye ìsì ahụ, ó nweghị ike igbochi onye a ịnwụ?”
38  N’ihi ya, mgbe Jizọs sụsịrị ude ọzọ n’ime onwe ya, ọ bịara n’ili ncheta ahụ. N’eziokwu, ọ bụ ọgba, e jikwa otu nkume dọchie ọnụ ya.
39  Jizọs sịrị: “Kwapụnụ nkume ahụ.” Mata, bụ́ nwanne onye ahụ nwụrụ anwụ, sịrị ya: “Onyenwe anyị, ka ọ dị ugbu a, ọ ghaghị ịbụ na o siwela ísì, n’ihi na o meela ụbọchị anọ.”
40  Jizọs sịrị ya: “Ọ̀ kwa m gwara gị na ọ bụrụ na i kwere, ị ga-ahụ ebube Chineke?”
41  Ya mere, ha kwapụrụ nkume ahụ. Ma Jizọs leliri anya n’eluigwe wee sị: “Nna, ana m ekele gị na ị nụwo olu m.
42  N’eziokwu, amaara m na ị na-anụ olu m mgbe niile; ma ekwuru m okwu n’ihi ìgwè mmadụ a ndị guzo gburugburu, ka ha wee kwere na ọ bụ gị zitere m.”
43  Mgbe o kwuru ihe ndị a, o ji oké olu tie mkpu, sị: “Lazarọs, pụta!”
44  Nwoke ahụ nwụrụ anwụ wee buru ákwà e kere ya n’ụkwụ na n’aka pụta, e kekwara ya ákwà n’ihu. Jizọs sịrị ha: “Tọpụnụ ya ákwà ma hapụ ya ka ọ laa.”
45  Ya mere, ọtụtụ n’ime ndị Juu ndị bịakwutere Meri, ndị hụkwara ihe o mere, nwere okwukwe n’ebe ọ nọ;
46  ma ụfọdụ n’ime ha gakwuuru ndị Farisii wee kọọrọ ha ihe niile Jizọs mere.
47  N’ihi ya, ndị isi nchụàjà na ndị Farisii mere ka Sanhedrin zukọta, wee malite ịsị: “Gịnị ka anyị ga-eme, n’ihi na nwoke a na-eme ọtụtụ ihe ịrịba ama?
48  Ọ bụrụ na anyị ahapụ ya otú a, ha niile ga-enwe okwukwe n’ebe ọ nọ, ndị Rom ga-abịakwa were ma ụlọ nsọ anyị ma mba anyị.”
49  Ma otu onye n’ime ha, Keyafas, bụ́ nnukwu onye nchụàjà n’afọ ahụ, sịrị ha: “Ọ dịghị ihe unu maara ma ọlị,
50  unu echeghịkwa na ọ kaara unu mma ka otu onye nwụchitere mmadụ niile ọnwụ, kama a ga-ebibi mba a dum.”
51  Otú ọ dị, o kwughị ihe a n’echiche nke onwe ya; kama n’ihi na ọ bụ nnukwu onye nchụàjà n’afọ ahụ, o buru amụma na a kara aka na Jizọs ga-anwụ maka mba ahụ,
52  ọ bụghịkwa naanị maka mba ahụ, kama ka o wee chịkọtakwa ụmụ Chineke ndị gbasasịrị agbasasị ka ha bụrụ otu.
53  Ya mere, malite n’ụbọchị ahụ gaa n’ihu, ha malitere ịgba izu igbu ya.
54  N’ihi ya, Jizọs adịkwaghị ejegharị n’ihu ọha n’etiti ndị Juu, kama ọ hapụrụ ebe ahụ gaa n’obodo dị nso n’ala ịkpa, banye n’otu obodo a na-akpọ Ifrem. Ya na ndị na-eso ụzọ ya wee nọrọ n’ebe ahụ.
55  Ma ememme ngabiga ndị Juu na-eru nso, ọtụtụ ndị sikwa n’obodo ahụ gbagoo Jeruselem tupu ememme ngabiga ahụ amalite, ka ha wee mee onwe ha ka ha dị ọcha dị ka iwu kwuru.
56  Ya mere, ha nọ na-achọ Jizọs, guzokwa gburugburu ụlọ nsọ na-ajụrịtakwa ibe ha, sị: “Gịnị bụ uche unu? Ọ̀ bụ na ọ gaghị abịa ememme a ma ọlị?”
57  Ma, ndị isi nchụàjà na ndị Farisii nyere iwu na ọ bụrụ na onye ọ bụla amata ebe ọ nọ, ya mee ka ha mara, ka ha wee jide ya.
Jọn 12
1  Ya mere, mgbe ọ fọrọ ụbọchị isii ka ememme ngabiga malite, Jizọs bịarutere Betani, bụ́ ebe Lazarọs onye Jizọs si ná ndị nwụrụ anwụ kpọlite nọ.
2  Ya mere, ha meere ya oriri anyasị n’ebe ahụ, Mata nọkwa na-eje ozi, ma Lazarọs bụ otu n’ime ndị ya na ha nọ na-eri ihe na tebụl.
3  Meri wee were mmanụ na-esi ísì ụtọ nke dị otu paụnd n’ịdị arọ, bụ́ ezigbo mmanụ nad, nke dị nnọọ oké ọnụ, tee n’ụkwụ Jizọs ma jiri ntutu isi ya hichaa ya ụkwụ. Ísì mmanụ ahụ nke na-esi ísì ụtọ wee jupụta ụlọ ahụ.
4  Ma Judas Iskarịọt, otu n’ime ndị na-eso ụzọ ya, bụ́ onye na-aga ịrara ya nye, sịrị:
5  “Gịnị mere na e reghị mmanụ a na-esi ísì ụtọ narị mkpụrụ ego dinarịọs atọ ma nye ya ndị ogbenye?”
6  Otú ọ dị, ihe mere o ji kwuo ihe a abụghị n’ihi na ihe banyere ndị ogbenye na-emetụ ya n’obi, kama ọ bụ n’ihi na ọ bụ onye ohi, ọ bụkwa ya na-eji igbe ego, ọ na-ewerekwa ego e tinyere na ya.
7  Ya mere, Jizọs sịrị: “Hapụnụ ya, ka o mee ihe a maka ụbọchị olili m.
8  N’ihi na unu na ndị ogbenye nọ mgbe niile, ma mụ na unu agaghị anọ mgbe niile.”
9  Ya mere, oké ìgwè mmadụ bụ́ ndị Juu matara na ọ nọ n’ebe ahụ, ha wee bịa, ọ bụghị n’ihi naanị Jizọs, kamakwa ka ha hụ Lazarọs, onye o si ná ndị nwụrụ anwụ kpọlite.
10  Ndị isi nchụàjà wee gbaa izu igbukwa Lazarọs,
11  n’ihi na ọ bụ maka ya ka ọtụtụ n’ime ndị Juu ji na-aga n’ebe ahụ ma na-enwe okwukwe n’ebe Jizọs nọ.
12  N’echi ya, mgbe oké ìgwè mmadụ ndị bịara ememme ahụ nụrụ na Jizọs na-abịa Jeruselem,
13  ha chịịrị igu nkwụ gaa izute ya. Ha wee malite iti mkpu, sị: “Biko, zọpụta ya! Onye a gọziri agọzi ka onye ahụ nke na-abịa n’aha Jehova bụ, bụ́ eze Izrel!”
14  Ma mgbe Jizọs hụrụ otu nwa ịnyịnya ibu, ọ nọkwasịrị na ya, dị nnọọ ka e dere, sị:
15  “Atụla egwu, ada bụ́ Zayọn. Lee! Eze gị na-abịa, ọ nọkwasịrị na nwa ịnyịnya ibu.”
16  Ndị na-eso ụzọ ya aghọtaghị ihe ndị a na mbụ, ma mgbe e mere ka Jizọs dị ebube, ha chetara na e dere ihe ndị a banyere ya, chetakwa na ha meere ya ihe ndị a.
17  Ya mere, ìgwè mmadụ ahụ ndị nọ mgbe ọ kpọpụtara Lazarọs n’ili ncheta ma si ná ndị nwụrụ anwụ kpọlite ya nọ na-agba akaebe.
18  N’ihi ya, ìgwè mmadụ ahụ zutekwara ya, n’ihi na ha nụrụ na o mewo ihe ịrịba ama a.
19  Ya mere, ndị Farisii kwuru n’etiti onwe ha, sị: “Unu ahụla na ọ dịghị ebe unu ji azụ aga. Lee! Ụwa dum esorola ya.”
20  Ma e nwere ụfọdụ ndị Grik so n’etiti ndị ahụ bịara ife ofufe n’ememme ahụ.
21  Ya mere, ha bịakwutere Filip onye Betseida nke Galili, ha wee malite ịrịọ ya, sị: “Nna anyị ukwu, anyị chọrọ ịhụ Jizọs.”
22  Filip bịara kọọrọ Andru. Andru na Filip wee bịa kọọrọ Jizọs.
23  Ma Jizọs zara ha, sị: “Oge awa eruwo ka e mee ka Nwa nke mmadụ dị ebube.
24  N’ezie, n’ezie, ana m asị unu, Ọ bụrụ na otu mkpụrụ ọka wit adaghị n’ala wee nwụọ, ọ na-abụ otu mkpụrụ ọka; ma ọ bụrụ na ọ nwụọ, ọ na-amị ọtụtụ mkpụrụ.
25  Onye hụrụ mkpụrụ obi ya n’anya na-ebibi ya, ma onye kpọrọ mkpụrụ obi ya asị n’ụwa a ga-echebe ya maka ndụ ebighị ebi.
26  Ọ bụrụ na onye ọ bụla ga-ejere m ozi, ya sowe m, ebe m nọ ka onye ozi m ga-anọkwa. Ọ bụrụ na onye ọ bụla ga-ejere m ozi, Nna m ga-eme ka o nwee ùgwù.
27  Ọ dị ihe na-echegbu mkpụrụ obi m ugbu a, gịnịkwa ka m ga-ekwu? Nna, zọpụta m n’oge awa a. Otú o sina dị, ọ bụ nke a mere m ji bịaruo n’oge awa a.
28  Nna, mee ka aha gị dị ebube.” Ya mere, otu olu si n’eluigwe kwuo, sị: “Emewo m ka ọ dị ebube, m ga-emekwa ka ọ dị ebube ọzọ.”
29  N’ihi ya, ìgwè mmadụ ndị guzo nso n’ebe ahụ, ndị nụkwara ya, malitere ikwu na ọ bụ égbè eluigwe gbara. Ndị ọzọ malitere ịsị: “Mmụọ ozi agwawo ya okwu.”
30  Jizọs zara, sị: “Olu a kwuru okwu abụghị n’ihi m, kama ọ bụ n’ihi unu.
31  A na-ekpe ụwa a ikpe ugbu a; ugbu a, a ga-achụpụ onye na-achị ụwa a.
32  Ma mụ onwe m, ọ bụrụ na e si n’ụwa welie m, m ga-adọta ụdị mmadụ niile n’ebe m nọ.”
33  Ọ nọ na-ekwu ihe a n’ezie iji gosi ụdị ọnwụ ọ na-aga ịnwụ.
34  Ya mere, ìgwè mmadụ ahụ zara ya, sị: “Anyị nụrụ n’ime Iwu ahụ na Kraịst ga-anọgide ruo mgbe ebighị ebi; oleekwanụ otú i si na-asị na a ghaghị iweli Nwa nke mmadụ elu? Ònye ka Nwa nke mmadụ a bụ?”
35  Jizọs wee sị ha: “Ìhè ahụ ga-anọtụkwu nwa oge n’etiti unu. Na-ejegharịnụ mgbe unu nwere ìhè ahụ, ka ọchịchịrị wee ghara ikpuchi unu; onye na-ejegharị n’ọchịchịrị adịghịkwa ama ebe ọ na-aga.
36  Mgbe unu ka nwere ìhè ahụ, nweenụ okwukwe n’ìhè ahụ, ka unu wee bụrụ ụmụ nke ìhè.” Jizọs kwuru ihe ndị a wee gaa zoo ka ha ghara ịhụ ya.
37  N’agbanyeghị na o mere ọtụtụ ihe ịrịba ama n’ihu ha, ha enweghị okwukwe n’ebe ọ nọ,
38  nke mere na e mezuru ihe Aịzaya onye amụma kwuru, sị: “Jehova, ònye nwere okwukwe n’ihe anyị nụrụ? Ònyekwa ka e kpugheere ogwe aka Jehova?”
39  Ihe mere na ha enweghị ike ikwere bụ na Aịzaya kwukwara, sị:
40  “O mewo ka anya ha kpuo ìsì, o mewokwa ka obi ha kpọọ nkụ, ka ha wee ghara iji anya ha hụ ụzọ, gharakwa iji obi ha ghọta ihe ma chigharịa, ka m wee gwọọ ha.”
41  Aịzaya kwuru ihe ndị a n’ihi na ọ hụrụ ebube ya, o wee kwuo banyere ya.
42  Otú ọ dị, ọbụna n’etiti ndị na-achị achị, ọtụtụ ndị nwere okwukwe n’ezie n’ebe ọ nọ, ma n’ihi ndị Farisii, ha adịghị ekwupụta ya, ka e wee ghara ịchụpụ ha n’ụlọ nzukọ;
43  n’ihi na ha hụrụ otuto mmadụ n’anya karịa ọbụna otuto Chineke.
44  Otú ọ dị, Jizọs kwuru n’olu dara ụda, sị: “Onye nwere okwukwe n’ebe m nọ nwere okwukwe, ọ bụghị naanị n’ebe m nọ, kamakwa n’ebe onye zitere m nọ;
45  onye na-ahụ m na-ahụkwa onye zitere m.
46  Abịawo m dị ka ìhè n’ime ụwa, ka onye ọ bụla nke nwere okwukwe n’ebe m nọ wee ghara ịnọgide n’ọchịchịrị.
47  Ma ọ bụrụ na onye ọ bụla anụ okwu m ma ọ dịghị edebe ya, adịghị m ekpe ya ikpe; n’ihi na abịara m, ọ bụghị ikpe ụwa ikpe, kama ịzọpụta ụwa.
48  Onye na-eleda m anya, nke na-adịghịkwa anabata ihe m na-ekwu, nwere onye ga-ekpe ya ikpe. Ọ bụ okwu m kwuru ga-ekpe ya ikpe n’ụbọchị ikpeazụ;
49  n’ihi na ihe m kwuru esighị n’echiche m, kama ọ bụ Nna m bụ́ onye zitere m nyere m iwu ihe m ga-akọ na ihe m ga-ekwu.
50  Amakwaara m na iwu ya pụtara ndụ ebighị ebi. Ya mere, ihe niile m na-ekwu, dị nnọọ ka Nna m si kọọrọ m ha, otú ahụ ka m si na-ekwu ha.”
Jọn 13
1  Ma, ebe Jizọs maara tupu ememme ngabiga ahụ na oge awa ya eruwo ka ọ pụọ n’ụwa lakwuru Nna ya, ọ hụrụ ndị nke ya nọ n’ụwa n’anya, ọ hụrụ ha n’anya ruo ọgwụgwụ.
2  Ya mere, mgbe ha nọ na-eri nri anyasị ahụ, mgbe Ekwensu tinyeworo ya n’obi Judas Iskarịọt, nwa Saịmọn, ịrara ya nye,
3  ya onwe ya maara na Nna ya enyefewo ihe niile n’aka ya, marakwa na ya si n’ebe Chineke nọ bịa, na-alakwurukwa Chineke.
4  O biliri na nri anyasị ahụ ma chịsa uwe elu ya n’akụkụ. O weere ákwà e ji ehicha ahụ́ kee n’úkwù.
5  Mgbe o mesịrị, ọ gbanyere mmiri n’efere wee malite ịsa ụkwụ ndị na-eso ụzọ ya, jirikwa ákwà ahụ e ji ehicha ahụ́ o kere n’úkwù na-ehicha ha.
6  O wee rute n’ebe Saịmọn Pita nọ. Ọ sịrị ya: “Onyenwe anyị, ị̀ na-asa m ụkwụ?”
7  Jizọs zara ya, sị: “Ị ghọtaghị ugbu a ihe m na-eme, ma ị ga-aghọta ya mgbe ihe ndị a gasịrị.”
8  Pita sịrị ya: “N’ezie, ị gaghị asa m ụkwụ ma ọlị.” Jizọs wee sị ya: “Ọ bụrụ na mụ asaghị gị ụkwụ, o nweghị ihe jikọrọ mụ na gị.”
9  Saịmọn Pita sịrị ya: “Onyenwe anyị, ọ bụghị naanị ụkwụ m, kamakwa aka m na isi m.”
10  Jizọs wee sị ya: “Onye sara ahụ́, ọ dịghị mkpa ịsa ya ebe ọzọ ma e wezụga ụkwụ ya, ma ahụ́ ya dum dị ọcha. Unu dịkwa ọcha, ma ọ bụghị unu niile.”
11  N’ezie, ọ maara onye na-arara ya nye. Ọ bụ ya mere o ji sị: “Ọ bụghị unu niile dị ọcha.”
12  Mgbe ọ sasịrị ha ụkwụ, yirikwa uwe elu ya wee nọdụ ala ọzọ na tebụl, ọ sịrị ha: “Ùnu maara ihe m meere unu?
13  Unu na-akpọ m, ‘Onye Ozizi,’ na, ‘Onyenwe anyị,’ ihe unu na-akpọ m zikwara ezi, n’ihi na ọ bụ ihe m bụ.
14  Ya mere, ọ bụrụ na mụ onwe m sara unu ụkwụ, ọ bụ ezie na m bụ Onyenwe unu na Onye Ozizi, unu kwesịkwara ịsarịta ibe unu ụkwụ.
15  N’ihi na m na-enye unu ihe nlereanya, ka unu meekwa otú ahụ, dị nnọọ ka m meere unu.
16  N’ezie, n’ezie, ana asị unu, Ohu adịghị aka nna ya ukwu, onye ozi adịghịkwa aka onye zitere ya.
17  Ọ bụrụ na unu maara ihe ndị a, unu ga-enwe obi ụtọ ma ọ bụrụ na unu ana-eme ha.
18  Adịghị m ekwu banyere unu niile; amaara m ndị m họọrọ. Kama ọ bụ ka e wee mezuo Akwụkwọ Nsọ, nke sịrị, ‘Onye na-eri nri m ebiliwo megide m.’
19  Malite ugbu a gaa n’ihu, ana m agwa unu tupu ya emee, ka unu wee kwere na ọ bụ m bụ ya mgbe ọ ga-eme.
20  N’ezie, n’ezie, ana m asị unu, Onye na-anabata onye ọ bụla nke m zitere na-anabatakwa m. N’aka nke ọzọ, onye na-anabata m, na-anabatakwa onye ahụ nke zitere m.”
21  Mgbe Jizọs kwusịrị ihe ndị a, mmụọ ya malitere inye ya nsogbu, o wee gbaa àmà, sị: “N’ezie, n’ezie, ana m asị unu, Otu onye n’ime unu ga-arara m nye.”
22  Ndị na-eso ụzọ ya malitere ilerịta ibe ha anya, n’amaghị onye n’ime ha ọ na-ekwu maka ya.
23  Ọ dị otu onye n’ime ndị na-eso ụzọ Jizọs nke nọ nso n’obi ya na-eri ihe, Jizọs hụkwara ya n’anya.
24  Ya mere, Saịmọn Pita kweere onye a n’isi, sị ya: “Kwuo onye ọ na-ekwu maka ya.”
25  Ya mere, onye a dalara azụ dabere n’obi Jizọs wee sị ya: “Onyenwe anyị, ònye ka ọ bụ?”
26  Ya mere, Jizọs zara, sị: “Ọ bụ onye ahụ m ga-enye achịcha a m na-esuru.” N’ihi ya, mgbe o suuru achịcha ahụ, o weere ya nye Judas, nwa Saịmọn Iskarịọt.
27  Mgbe o nyesịrị ya achịcha ahụ, Setan banyere n’ime Judas. Ya mere, Jizọs sịrị ya: “Ihe ị na-eme, mee ya ọsọ ọsọ.”
28  Otú ọ dị, ọ dịghị onye ọ bụla n’ime ndị nọ na-eri ihe na tebụl maara ihe mere o ji gwa ya ihe a.
29  N’eziokwu, ụfọdụ chere na ebe ọ bụ Judas na-eji igbe ego, na Jizọs na-asị ya: “Zụta ihe ndị dị anyị mkpa maka ememme a,” ma ọ bụ na o kwesịrị inye ndị ogbenye ihe.
30  Ya mere, mgbe ọ narasịịrị achịcha ahụ, ọ pụrụ ozugbo. Ọ bụkwa n’abalị.
31  Ya mere, mgbe ọ pụrụ, Jizọs sịrị: “Ugbu a, e mewo ka Nwa nke mmadụ dị ebube, e mewokwa ka Chineke dị ebube site n’aka ya.
32  Chineke ga-emekwa ka ọ dị ebube, ọ ga-emekwa ka ọ dị ebube ozugbo.
33  Ụmụntakịrị, mụ na unu ga-anọkwu obere oge. Unu ga-achọ m; dị nnọọ ka m gwara ndị Juu, sị, ‘Unu apụghị ịbịa ebe m na-aga,’ otú ahụ ka m na-agwakwa unu ugbu a.
34  Ana m enye unu iwu ọhụrụ, ka unu na-ahụrịta ibe unu n’anya; dị nnọọ ka m hụrụ unu n’anya, ka unu na-ahụrịtakwa ibe unu n’anya.
35  Mmadụ niile ga-eji nke a mara na unu bụ ndị na-eso ụzọ m, ma ọ bụrụ na unu enwee ịhụnanya n’etiti onwe unu.”
36  Saịmọn Pita sịrị ya: “Onyenwe anyị, olee ebe ị na-aga?” Jizọs zara, sị: “Ị pụghị iso m ugbu a gaa ebe m na-aga, kama ị ga-eso m ma e mesịa.”
37  Pita jụrụ ya, sị: “Onyenwe anyị, gịnị mere na apụghị m iso gị ugbu a? M ga-atọgbọ mkpụrụ obi m n’ihi gị.”
38  Jizọs zara, sị: “Ị̀ ga-atọgbọ mkpụrụ obi gị n’ihi m? N’ezie, n’ezie, ana m asị gị, Oké ọkpa agaghị akwa ma ọlị ruo mgbe ị gọnahụrụ m ugboro atọ.”
Jọn 14
1  “Ka obi ghara ịlọ unu mmiri. Nweenụ okwukwe n’ebe Chineke nọ, nweekwanụ okwukwe n’ebe mụ onwe m nọ.
2  N’ụlọ Nna m, ọtụtụ ebe obibi dị. Ma ọ́ bụghị otú ahụ, m gaara agwa unu, n’ihi na m na-aga ịkwadebere unu ebe.
3  Ọ bụrụkwa na mụ agaa kwadebere unu ebe, m ga-abịa ọzọ, mụ onwe m ga-anabatakwa unu n’ebe obibi m, ka unu wee nọrọkwa n’ebe m nọ.
4  Unu maara ụzọ ebe m na-aga.”
5  Tọmọs wee sị ya: “Onyenwe anyị, anyị amaghị ebe ị na-aga. Olee otú anyị si mara ụzọ ya?”
6  Jizọs wee sị ya: “Ọ bụ m bụ ụzọ na eziokwu na ndụ. Ọ dịghị onye na-abịakwute Nna m ma ọ́ bụghị site na mụ.
7  A sị na unu maara m, unu gaara amakwa Nna m; site n’ugbu a gaa n’ihu, unu amarawo ya, unu ahụwokwa ya.”
8  Filip wee sị ya: “Onyenwe anyị, gosi anyị Nna ahụ, o zuwokwara anyị.”
9  Jizọs wee sị ya: “Mụ na unu ànyị anọwo ogologo oge há otú a, ma, ị mabeghị m, Filip? Onye hụrụ m ahụwokwa Nna m. Gịnị mere i ji asị, ‘Gosi anyị Nna ahụ’?
10  Ọ̀ bụ na i kweghị na mụ na Nna m dị n’otu, na Nna m na mụ onwe m dịkwa n’otu? Adịghị m ekwu ihe m na-agwa unu n’echiche nke onwe m; kama ọ bụ Nna m nke mụ na ya dị n’otu na-arụ ọrụ ya.
11  Kwerenụ ihe m kwuru na mụ na Nna m dị n’otu, na Nna m na mụ onwe m dịkwa n’otu; ma ọ́ bụghị ya, kwerenụ n’ihi ọrụ ndị ahụ m na-arụ.
12  N’ezie, n’ezie, ana m asị unu, Onye nwere okwukwe n’ebe m nọ, onye ahụ ga-arụkwa ọrụ m na-arụ; ọ ga-arụkwa ọrụ karịrị ọrụ ndị a, n’ihi na m na-alakwuru Nna m.
13  Ihe ọ bụla unu rịọkwara n’aha m, m ga-eme ya, ka e wee nye Nna m otuto site n’aka Ọkpara ya.
14  Ọ bụrụ na unu arịọ ihe ọ bụla n’aha m, m ga-eme ya.
15  “Ọ bụrụ na unu hụrụ m n’anya, unu ga-edebe ihe niile m nyere n’iwu;
16  m ga-arịọkwa Nna ahụ, ọ ga-enyekwa unu ihe inyeaka ọzọ ka ọ dịnyere unu ruo mgbe ebighị ebi,
17  bụ́ mmụọ nke eziokwu ahụ, nke ụwa na-apụghị inweta, n’ihi na ọ dịghị ahụ ya, ọ maghịkwa ya. Unu maara ya, n’ihi na ọ na-adịgide n’ebe unu nọ, ọ dịkwa n’ime unu.
18  Agaghị m ahapụ unu ka unu nọrọ dị ka ndị mmadụ nwụnahụrụ. M na-abịakwute unu.
19  N’oge na-adịghị anya, ụwa agaghịkwa ahụ m ọzọ, kama unu ga-ahụ m, n’ihi na m dị ndụ, unu ga-adịkwa ndụ.
20  N’ụbọchị ahụ, unu ga-amara na mụ na Nna m dị n’otu, unu onwe unu na mụ onwe m dị n’otu, mụ onwe m na unu dịkwa n’otu.
21  Onye nabatara ihe m nyere n’iwu ma na-edebe ha, ọ bụ onye ahụ hụrụ m n’anya. N’aka nke ọzọ, onye hụrụ m n’anya ka Nna m ga-ahụ n’anya, m ga-ahụkwa ya n’anya ma gosi ya onwe m nke ọma.”
22  Judas, ọ bụghị Judas Iskarịọt, wee sị ya: “Onyenwe anyị, gịnị mere i ji chọọ igosi anyị onwe gị nke ọma, ọ bụghị igosi ya ụwa?”
23  Jizọs zara ya, sị: “Ọ bụrụ na onye ọ bụla hụrụ m n’anya, ọ ga-edebe okwu m, Nna m ga-ahụkwa ya n’anya, anyị ga-abịakwutekwa ya wee mee ka ebe obibi anyị dị n’ebe ọ nọ.
24  Onye na-ahụghị m n’anya adịghị edebe okwu m; okwu unu na-anụ abụghị nke m, kama ọ bụ nke Nna m bụ́ onye zitere m.
25  “Agwawo m unu ihe ndị a mgbe mụ na unu ka nọ.
26  Ma ihe inyeaka ahụ, bụ́ mmụọ nsọ, nke Nna m ga-ezite n’aha m, ga-akụziri unu ihe niile ma chetara unu ihe niile m gwara unu.
27  M na-ahapụrụ unu udo, m na-enye unu udo m. Adịghị m enye ya unu otú ụwa si enye ya. Ka obi ghara ịlọ unu mmiri, unu atụkwala egwu.
28  Unu nụrụ na m sịrị unu, M na-ala, m na-alọghachikwutekwa unu. Ọ bụrụ na unu hụrụ m n’anya, unu ga-aṅụrị ọṅụ na m na-alakwuru Nna m, n’ihi na Nna m ka m ukwuu.
29  Ya mere, agwawo m unu ugbu a tupu ya emee, ka unu wee kwere mgbe o mere.
30  Mụ na unu agakwaghị ekwu ọtụtụ okwu, n’ihi na onye na-achị ụwa na-abịa. O nweghịkwa ike n’ebe m nọ,
31  ma, ka ụwa wee mara na m hụrụ Nna m n’anya, ọbụna dị ka Nna m nyere m iwu ka m mee, otú ahụ ka m na-eme. Bilienụ, ka anyị pụọ n’ebe a.
Jọn 15
1  “Abụ m ezi osisi vaịn, ọ bụkwa Nna m kụrụ ya.
2  Ọ na-ewepụ alaka ọ bụla dị na m nke na-adịghị amị mkpụrụ, nke ọ bụla na-amị mkpụrụ ka ọ na-eme ka ọ dị ọcha, ka o wee na-amịkwu mkpụrụ.
3  Unu adịworị ọcha n’ihi okwu m gwara unu.
4  Nọgidenụ n’ime m, mụ onwe m ga-anọgidekwa n’ime unu. Dị nnọọ ka alaka ahụ na-apụghị ịmị mkpụrụ n’onwe ya ma ọ bụrụ na ọ dịgideghị n’osisi vaịn ahụ, otú ahụkwa ka unu na-apụghị ịmị mkpụrụ, ma ọ bụrụ na unu anọgideghị n’ime m.
5  Abụ m osisi vaịn ahụ, unu bụ alaka ya. Onye nọgidere n’ime m, mụ onwe m anọgidekwa n’ime ya, ọ na-amị mkpụrụ dị ukwuu; n’ihi na e wezụga m, unu apụghị ime ihe ọ bụla ma ọlị.
6  Ọ bụrụ na onye ọ bụla anọgideghị n’ime m, a na-atụpụ ya dị ka alaka, ọ na-akpọnwụkwa; ndị mmadụ na-achịkọtakwa alaka ndị ahụ ma wụba ha n’ime ọkụ, ha ewee ree ọkụ.
7  Ọ bụrụ na unu anọgide n’ime m, okwu m adịgidekwa n’ime unu, rịọnụ ihe ọ bụla unu chọrọ, ọ ga-emekwara unu.
8  A na-enye Nna m otuto na nke a, ka unu na-amị mkpụrụ dị ukwuu, unu ewee bụrụ ndị na-eso ụzọ m.
9  Dị nnọọ ka Nna m hụrụ m n’anya, mụ onwe m ahụkwa unu n’anya, nọgidenụ n’ịhụnanya m.
10  Ọ bụrụ na unu edebe ihe m nyere n’iwu, unu ga-anọgide n’ịhụnanya m, dị nnọọ ka m debere ihe Nna m nyere n’iwu wee nọgide n’ịhụnanya ya.
11  “Ihe ndị a ka m gwara unu, ka ọṅụ m wee dịrị n’ime unu, ka e wee mee ka ọṅụ unu zuo ezu.
12  Nke a bụ ihe m nyere n’iwu, ka unu na-ahụrịta ibe unu n’anya dị nnọọ ka m hụrụ unu n’anya.
13  Ọ dịghị onye nwere ịhụnanya karịrị nke a, na mmadụ ga-atọgbọ mkpụrụ obi ya n’ihi ndị enyi ya.
14  Unu bụ ndị enyi m ma ọ bụrụ na unu emee ihe m na-enye unu n’iwu.
15  Adịkwaghị m akpọ unu ndị ohu, n’ihi na ohu adịghị ama ihe nna ya ukwu na-eme. Kama ana m akpọ unu ndị enyi m, n’ihi na ihe niile m nụrụ n’ọnụ Nna m ka m mere ka unu mara.
16  Ọ bụghị unu họọrọ m, kama ọ bụ m họọrọ unu, m họpụtakwara unu ka unu gaa n’ihu wee na-amị mkpụrụ, ka mkpụrụ unu wee dịgidekwa; ka Nna m wee nye unu ihe ọ bụla unu rịọrọ ya n’aha m, ihe ọ sọkwara ya bụrụ.
17  “Ihe ndị a ka m na-enye unu n’iwu, ka unu na-ahụrịta ibe unu n’anya.
18  Ọ bụrụ na ụwa akpọọ unu asị, maranụ na ọ kpọwo m asị tupu ya akpọọ unu asị.
19  A sị na unu bụ nke ụwa, ụwa gaara ahụ ihe bụ́ nke ya n’anya. Ma n’ihi na unu abụghị nke ụwa, kama ahọpụtara m unu n’ụwa, ọ bụ ya mere ụwa ji kpọọ unu asị.
20  Chetanụ okwu m gwara unu, Ohu adịghị aka nna ya ukwu. Ọ bụrụ na ha akpagbuwo m, ha ga-akpagbukwa unu; ọ bụrụ na ha edebewo okwu m, ha ga-edebekwa nke unu.
21  Ma ha ga-eme unu ihe ndị a niile n’ihi aha m, n’ihi na ha amaghị onye ahụ nke zitere m.
22  A sị na mụ abịaghị gwa ha okwu, ha agaraghị enwe mmehie; ma ugbu a, ha enweghị ihe ha ga-eji gọpụ onwe ha ná mmehie ha.
23  Onye kpọrọ m asị kpọkwara Nna m asị.
24  A sị na mụ arụghị ọrụ ndị ahụ n’etiti ha, bụ́ nke onye ọ bụla ọzọ na-arụghị, ha agaraghị enwe mmehie; ma ugbu a, ha ahụwo m, kpọọkwa mụ na Nna m asị.
25  Kama ọ bụ ka e wee mezuo okwu ahụ e dere n’Iwu ha, nke sịrị, ‘Ha kpọrọ m asị na nkịtị.’
26  Mgbe ihe inyeaka ahụ rutere, nke m ga-esi n’ebe Nna m nọ zitere unu, bụ́ mmụọ nke eziokwu ahụ, nke na-esi n’ebe Nna m nọ abịa, ọ ga-agba àmà banyere m;
27  unu onwe unu ga-agbakwa àmà, n’ihi na mụ na unu nọ site na mgbe m malitere.
Jọn 16
1  “Agwawo m unu ihe ndị a ka unu wee ghara ịsụ ngọngọ.
2  Ndị mmadụ ga-achụpụ unu n’ụlọ nzukọ. N’eziokwu, oge awa na-abịa mgbe onye ọ bụla nke ga-egbu unu ga-eche na ya jeere Chineke ozi dị nsọ.
3  Ma ha ga-eme ihe ndị a n’ihi na ha amarabeghị Nna m ma ọ bụkwanụ mụ onwe m.
4  Otú o sina dị, agwawo m unu ihe ndị a, ka ọ ga-abụ, mgbe oge awa ha ruru, unu ga-echeta na m gwara unu ha. “Otú ọ dị, agwaghị m unu ihe ndị a na mbụ, n’ihi na mụ na unu nọ.
5  Ma ugbu a, m na-alakwuru onye zitere m, ma ọ dịghị otu onye n’ime unu na-ajụ m, sị, ‘Olee ebe ị na-aga?’
6  Ma n’ihi na agwawo m unu ihe ndị a, obi unu ejupụtawo n’iru uju.
7  Otú o sina dị, ana m agwa unu eziokwu, Ọ bụ maka ọdịmma unu ka m ji na-ala. N’ihi na ọ bụrụ na mụ alaghị, ihe inyeaka ahụ agaghị abịakwute unu ma ọlị; ma ọ bụrụ na mụ alaa, m ga-ezitere unu ya.
8  Mgbe ọ bịarutere, ọ ga-enyekwa ụwa ihe àmà doro anya banyere mmehie na ezi omume na banyere ikpe:
9  nke mbụ, banyere mmehie, n’ihi na ha enweghị okwukwe n’ebe m nọ;
10  banyekwara ezi omume, n’ihi na m na-alakwuru Nna m, unu agaghịkwa ahụ m ọzọ;
11  banyekwara ikpe, n’ihi na e kpewo onye na-achị ụwa a ikpe.
12  “M ka nwere ọtụtụ ihe m ga-agwa unu, ma unu apụghị ịghọta ha ugbu a.
13  Otú ọ dị, mgbe ihe inyeaka ahụ bịarutere, bụ́ mmụọ nke eziokwu ahụ, ọ ga-eduzi unu wee nyere unu aka ịghọta eziokwu niile, n’ihi na ọ gaghị ekwu ihe si n’echiche ya, kama ihe ndị ọ nụrụ ka ọ ga-ekwu, ọ ga-akọkwara unu ihe ndị na-abịanụ.
14  Ọ ga-enye m otuto, n’ihi na ọ ga-anata ihe site n’ihe bụ́ nke m, ọ ga-akọkwara ya unu.
15  Ihe niile Nna m nwere bụ nke m. Ọ bụ ya mere m ji kwuo na ọ na-esi n’ihe bụ́ nke m anata ihe, na-akọkwara ya unu.
16  N’oge na-adịghị anya, unu agakwaghị ahụ m, n’oge na-adịghịkwa anya, unu ga-ahụ m.”
17  Ya mere, ụfọdụ n’ime ndị na-eso ụzọ ya gwarịtara ibe ha, sị: “Gịnị ka ihe a ọ na-agwa anyị pụtara, ‘N’oge na-adịghị anya, unu agaghị ahụ m, n’oge na-adịghịkwa anya, unu ga-ahụ m,’ nakwa, ‘n’ihi na m na-alakwuru Nna m’?”
18  N’ihi ya, ha nọ na-asị: “Gịnị ka ihe a ọ na-ekwu pụtara, ‘n’oge na-adịghị anya’? Anyị amaghị ihe ọ na-ekwu banyere ya.”
19  Jizọs maara na ha chọrọ ịjụ ya ajụjụ. Ya mere, ọ sịrị ha: “Ùnu na-ajụrịta onwe unu banyere ihe a, maka na m sịrị, N’oge na-adịghị anya, unu agaghị ahụ m, n’oge na-adịghịkwa anya, unu ga-ahụ m?
20  N’ezie, n’ezie, ana m asị unu, unu ga-akwa ákwá ma tie mkpu arịrị, ma ụwa ga-aṅụrị ọṅụ; unu ga-eru uju, ma a ga-eme ka iru uju unu ghọọ ọṅụ.
21  Mgbe nwaanyị na-amụ nwa, ọ na-ahụju anya, n’ihi na oge awa ya eruwo; ma mgbe ọ mụpụtara nwa ahụ, ọ dịghị echeta ahụhụ ahụ ọzọ n’ihi ọṅụ o nwere na ọ mụwo mmadụ n’ụwa.
22  Ya mere, unu onwe unu, n’ezie, na-eru uju ugbu a; ma m ga-ahụ unu ọzọ, obi unu ga-aṅụrịkwa ọṅụ, ọ dịghịkwa onye ga-anapụ unu ọṅụ unu.
23  N’ụbọchị ahụkwa, unu agaghị ajụ m ajụjụ ọ bụla ma ọlị. N’ezie, n’ezie, ana m asị unu, Ọ bụrụ na unu arịọ Nna m ihe ọ bụla, ọ ga-enye ya unu n’aha m.
24  Ruo ugbu a, unu arịọbeghị otu mkpụrụ ihe n’aha m. Rịọnụ, unu ga-anatakwa, ka e wee mee ka ọṅụ unu zuo ezu.
25  “Ejiriwo m ihe atụ gwa unu ihe ndị a. Oge awa na-abịa mgbe m na-agakwaghị eji ihe atụ agwa unu okwu, kama m ga-akọrọ unu ihe banyere Nna m n’ụzọ doro anya.
26  N’ụbọchị ahụ, unu ga-arịọ ihe n’aha m, adịghịkwa m agwa unu na m ga-arịọ Nna m arịrịọ n’ihi unu.
27  N’ihi na Nna m n’onwe ya hụrụ unu n’anya nke ukwuu, n’ihi na unu hụrụ m n’anya nke ukwuu, unu ekwerewokwa na m bịara dị ka onye nnọchiteanya nke Nna m.
28  Esi m n’ebe Nna m nọ bịa, abịawokwa m n’ụwa. Ana m ahapụkwa ụwa, ana m alakwuru Nna m.”
29  Ndị na-eso ụzọ ya wee sị: “Lee! Ị na-ekwu okwu ugbu a n’ụzọ doro anya, i jighịkwa ihe atụ na-ekwu okwu.
30  Anyị maara ugbu a na ị maara ihe niile, ọ dịghịkwa mkpa ka onye ọ bụla jụọ gị ajụjụ. Anyị ji nke a kwere na i si n’ebe Chineke nọ bịa.”
31  Jizọs zara ha, sị: “Ùnu ekwerewo ugbu a?
32  Lee! Oge awa na-abịa, n’ezie, ọ bịawo, mgbe a ga-achụsasị unu, onye ọ bụla alaa n’ụlọ ya, unu ga-ahapụkwa naanị m; ma anọghị m naanị m, n’ihi na Nna m nọnyeere m.
33  Agwawo m unu ihe ndị a ka unu wee site na mụ nwee udo. N’ụwa, unu na-enwe mkpagbu, ma nweenụ obi ike! Emeriwo m ụwa.”
Jọn 17
1  Jizọs kwuru ihe ndị a wee lelie anya n’eluigwe, sị: “Nna, oge awa ahụ eruwo; mee ka ọkpara gị dị ebube, ka ọkpara gị wee mee ka ị dị ebube,
2  ebe i nyere ya ikike n’ebe anụ ahụ́ niile dị, ka o wee nye ndị ahụ niile i nyere ya ndụ ebighị ebi.
3  Iji nweta ndụ ebighị ebi, ọ dị ha mkpa ịmata gị nke ọma, onye naanị ya bụ ezi Chineke, matakwa onye i zitere, bụ́ Jizọs Kraịst.
4  Emewo m ka ị dị ebube n’ụwa, ebe ọ bụ na arụchaala m ọrụ i nyere m ka m rụọ.
5  Ya mere, ugbu a, Nna, mee ka m nwee ebube n’akụkụ gị, bụ́ ebube m nwere n’akụkụ gị mgbe ụwa na-adịbeghị.
6  “Emewo m ka aha gị pụta ìhè nye ndị i si n’ụwa nye m. Ha bụ nke gị, i nyekwara m ha, ha edebewokwa okwu gị.
7  Ha amarawo ugbu a na ihe niile i nyere m si n’aka gị;
8  n’ihi na enyewo m ha okwu i nyere m, ha anatawokwa ya, ha amarawokwa n’ezie na m bịara dị ka onye nnọchiteanya gị, ha ekwerewokwa na ọ bụ gị zitere m.
9  M na-arịọ arịrịọ banyere ha; m na-arịọ, ọ bụghị banyere ụwa, kama banyere ndị i nyere m; n’ihi na ha bụ nke gị,
10  ihe m niile bụkwa nke gị, ihe gị bụkwa nke m, e mewokwa ka m dị ebube n’etiti ha.
11  “Anọkwaghị m n’ụwa, ma ha nọ n’ụwa, m na-abịakwutekwa gị. Nna dị nsọ, chee ha nche n’ihi aha gị nke i nyere m, ka ha wee bụrụ otu, dị ka anyị bụ otu.
12  Mgbe mụ na ha nọ, m na-eche ha nche n’ihi aha gị nke i nyere m; edebewokwa m ha, ọ dịghịkwa otu n’ime ha e bibiri ma e wezụga nwa mbibi ahụ, ka ihe e dere n’Akwụkwọ Nsọ wee mezuo.
13  Ma ugbu a, m na-abịakwute gị, m na-ekwukwa ihe ndị a n’ụwa ka ha wee nwee ọṅụ m n’ụzọ zuru ezu n’ime onwe ha.
14  Enyewo m ha okwu gị, ma ụwa kpọrọ ha asị, n’ihi na ha abụghị nke ụwa, dị nnọọ ka m na-abụghị nke ụwa.
15  “Ihe m na-arịọ gị abụghị ka ị kpọpụ ha n’ụwa, kama ka i chee ha nche n’ihi ajọ onye ahụ.
16  Ha abụghị nke ụwa, dị nnọọ ka m na-abụghị nke ụwa.
17  Jiri eziokwu doo ha nsọ; okwu gị bụ eziokwu.
18  Dị nnọọ ka i zitere m n’ụwa, m zipụkwara ha n’ụwa.
19  M na-edokwa onwe m nsọ n’ihi ha, ka e wee jirikwa eziokwu doo ha nsọ.
20  “M na-arịọ arịrịọ, ọ bụghị naanị banyere ndị a, kamakwa banyere ndị nwere okwukwe n’ebe m nọ site n’okwu ha;
21  ka ha niile wee bụrụ otu, dị ka gị onwe gị, Nna, na mụ onwe m dị n’otu, mụ onwe m na gị adịrịkwa n’otu, ka anyị na ha wee dị n’otu, ka ụwa wee kwere na ọ bụ gị zitere m.
22  M nyewokwa ha otuto ahụ i nyere m, ka ha wee bụrụ otu dị nnọọ ka anyị bụ otu.
23  Mụ na ha dị n’otu, gị onwe gị na mụ onwe m dịkwa n’otu, ka ha wee dị n’otu n’ụzọ zuru okè, ka ụwa wee mara na ọ bụ gị zitere m, marakwa na ị hụrụ ha n’anya dị nnọọ ka ị hụrụ m n’anya.
24  Nna, banyere ihe i nyere m, ọ dị m ka ya bụrụ na ha onwe ha ga-eso m nọrọ n’ebe m nọ, ka ha wee hụ ebube i nyere m, n’ihi na ị hụrụ m n’anya tupu a tọọ ntọala ụwa.
25  Nna bụ́ onye ezi omume, n’ezie, ụwa amarabeghị gị; ma amarawo m gị, ndị a amarawokwa na ọ bụ gị zitere m.
26  Emewokwa m ka ha mara aha gị, m ga-emekwa ka a mara ya, ka ịhụnanya i nwere n’ebe m nọ wee dịrị n’ime ha, mụ na ha adịkwa n’otu.”
Jọn 18
1  Mgbe Jizọs kwusịrị ihe ndị a, ya na ndị na-eso ụzọ ya pụrụ wee gafee iyi Kidrọn gaa n’ebe e nwere ubi. Ya na ndị na-eso ụzọ ya banyekwara n’ime ya.
2  Judas, onye ga-arara ya nye, makwaara ebe ahụ, n’ihi na Jizọs na ndị na-eso ụzọ ya zukọrọ n’ebe ahụ ọtụtụ mgbe.
3  Ya mere, Judas kpọọrọ ndị agha na ndị ọrụ nche nke ndị isi nchụàjà nakwa nke ndị Farisii wee jiri ọwa na oriọna na ngwá ọgụ bịa ebe ahụ.
4  Ya mere, ebe Jizọs maara ihe niile ga-abịakwasị ya, ọ gakwuuru ha, sị ha: “Ònye ka unu na-achọ?”
5  Ha wee zaa ya, sị: “Ọ bụ Jizọs onye Nazaret.” O wee sị ha: “Ọ bụ m.” Judas, onye na-arara ya nye, sokwa ha guzoro.
6  Otú ọ dị, mgbe ọ sịrị ha: “Ọ bụ m,” ha lara azụ wee daa n’ala.
7  Ya mere, ọ jụrụ ha ọzọ, sị: “Ònye ka unu na-achọ?” Ha wee sị: “Jizọs onye Nazaret.”
8  Jizọs zara, sị: “Agwara m unu na ọ bụ m. Ya mere, ọ bụrụ na ọ bụ m ka unu na-achọ, hapụnụ ndị a ka ha laa”;
9  ka okwu ahụ wee mezuo, nke o kwuru, sị: “N’ime ndị ahụ i nyere m, otu onye efunahụghị m.”
10  Ma ebe Saịmọn Pita ji mma agha, ọ mịịrị ya gbuo ohu nnukwu onye nchụàjà, wee bepụ ntị aka nri ya. Aha ohu ahụ bụ Malkọs.
11  Otú ọ dị, Jizọs sịrị Pita: “Mịghachi mma agha ahụ n’ọbọ ya. Iko nke Nna m nyere m, ọ̀ bụ na mụ ekwesịghị ijisi ike ṅụọ ya?”
12  Ndị agha ahụ na ọchịagha na ndị ọrụ nche nke ndị Juu wee jide Jizọs kee ya agbụ,
13  ha wee buru ụzọ dugara ya Anas; n’ihi na ọ bụ nna nwunye Keyafas, bụ́ nnukwu onye nchụàjà n’afọ ahụ.
14  N’eziokwu, Keyafas bụ onye ahụ nyere ndị Juu ndụmọdụ na ọ kaara ha mma ka otu onye nwụchitere ha ọnwụ.
15  Saịmọn Pita nọ na-eso Jizọs, ya na onye ọzọ bụ́ onye na-eso ụzọ Jizọs. Nnukwu onye nchụàjà maara onye ahụ na-eso ụzọ Jizọs, onye a wee soro Jizọs banye na mbara èzí nnukwu onye nchụàjà ahụ,
16  ma Pita guzo n’èzí n’ọnụ ụzọ. Ya mere, onye ọzọ ahụ bụ́ onye na-eso ụzọ Jizọs, bụ́ onye nnukwu onye nchụàjà ahụ maara, gara gwa onye nche ọnụ ụzọ okwu wee kpọbata Pita.
17  Nwa agbọghọ nke na-eje ozi, bụ́ onye nche ọnụ ụzọ ahụ, wee sị Pita: “Ọ̀ bụ na ị bụghị otu n’ime ndị na-eso ụzọ nwoke a?” O wee sị: “Abụghị m.”
18  Ndị ohu na ndị ọrụ nche guzocha nso n’ebe ahụ, ebe ha kwanyere ọkụ icheku, n’ihi na oyi na-atụ, ha na-anyakwa ọkụ. Pita sokwa ha guzoro, na-anya ọkụ.
19  Ya mere, onyeisi nchụàjà jụrụ Jizọs ajụjụ banyere ndị na-eso ụzọ ya na ozizi ya.
20  Jizọs zara ya, sị: “Agwara m ụwa okwu n’ihu ọha. M kụziri ihe mgbe niile n’ụlọ nzukọ nakwa n’ụlọ nsọ, bụ́ ebe ndị Juu niile na-ezukọta; ọ dịghịkwa ihe m kwuru na nzuzo.
21  Gịnị mere i ji na-ajụ m ajụjụ? Jụọ ndị nụrụ ihe m gwara ha. Lee! Ha maara ihe m kwuru.”
22  Mgbe o kwusịrị ihe ndị a, otu n’ime ndị ọrụ nche ahụ guzo nso n’ebe ahụ mara Jizọs ụra n’ihu wee sị: “Ọ̀ bụ otú ahụ ka i si aza onyeisi nchụàjà ajụjụ?”
23  Jizọs zara ya, sị: “Ọ bụrụ na o nwere ihe ọjọọ m kwuru, gbaa akaebe na o nwere ihe ọjọọ m kwuru; ma ọ bụrụ na ihe m kwuru ziri ezi, gịnị mere i ji tie m ihe?”
24  Ka o bu agbụ e kere ya, Anas nyere iwu ka a kpụrụ ya kpụgara Keyafas bụ́ nnukwu onye nchụàjà.
25  Saịmọn Pita guzo na-anya ọkụ. Ha wee sị ya: “Ọ̀ bụ na ị bụghị otu n’ime ndị na-eso ụzọ ya?” Ọ gọrọ agọ wee sị: “Abụghị m.”
26  Otu n’ime ndị ohu nnukwu onye nchụàjà ahụ, bụ́ onye ikwu nke nwoke ahụ Pita bepụrụ ntị, sịrị: “Ọ̀ bụ na mụ ahụghị gị na ya n’ubi ahụ?”
27  Otú ọ dị, Pita gọrọ agọ ọzọ; ozugbo ahụ, oké ọkpa kwara.
28  Ha wee duru Jizọs si n’ụlọ Keyafas gaa n’obí gọvanọ. Ọ bụzi ụtụtụ. Ma ha onwe ha abanyeghị n’obí gọvanọ ahụ, ka ha wee ghara ịbụ ndị e merụrụ, kama ka ha nwee ike iri nri ememme ngabiga.
29  Ya mere, Paịlet bịakwutere ha n’èzí, sị: “Olee ebubo unu na-ebo nwoke a?”
30  Ha zara ya, sị: “A sị na nwoke a abụghị onye na-eme ihe ọjọọ, anyị agaraghị enyefe ya n’aka gị.”
31  Ya mere, Paịlet sịrị ha: “Kpọrọnụ ya, kpeekwanụ ya ikpe dị ka iwu unu si dị.” Ndị Juu sịrị ya: “Iwu akwadoghị ka anyị gbuo onye ọ bụla.”
32  Nke a bụ ka e wee mezuo okwu Jizọs kwuru iji gosi ụdị ọnwụ a kara aka na ọ ga-anwụ.
33  Ya mere, Paịlet banyere ọzọ n’obí gọvanọ wee kpọọ Jizọs, sị ya: “Ị̀ bụ eze ndị Juu?”
34  Jizọs zara, sị: “Ọ̀ bụ gị chepụtara ihe a ị na-ekwu, ka ọ̀ bụ ndị ọzọ gwara gị banyere m?”
35  Paịlet zara, sị: “Àbụ m onye Juu? Mba gị na ndị isi nchụàjà nyefere gị n’aka m. Gịnị ka i mere?”
36  Jizọs zara, sị: “Alaeze m abụghị nke ụwa a. A sị na alaeze m bụ nke ụwa a, ndị na-ejere m ozi gaara alụ ọgụ ka a ghara inyefe m n’aka ndị Juu. Otú ọ dị, alaeze m esighị n’ebe a.”
37  Ya mere, Paịlet sịrị ya: “Ọ dị mma, ị̀ bụ eze?” Jizọs zara, sị: “Gị onwe gị na-ekwu na m bụ eze. Ọ bụ n’ihi nke a ka e ji mụọ m, ọ bụkwa n’ihi nke a ka m ji bịa n’ụwa, ka m wee gbaara eziokwu àmà. Onye ọ bụla nke dịnyeere eziokwu na-ege ntị n’olu m.”
38  Paịlet sịrị ya: “Gịnị bụ eziokwu?” Mgbe o kwusịrị ihe a, ọ gaghachikwuuru ndị Juu, sị ha: “O nweghị ihe ọjọọ m hụrụ o mere.
39  Unu nwekwara omenala na m ga-ahapụrụ unu otu onye n’oge ememme ngabiga. Ya mere, ùnu chọrọ ka m hapụrụ unu eze ndị Juu?”
40  Ha wee tie mkpu ọzọ, sị: “Ọ bụghị nwoke a, kama ọ bụ Barabas!” Barabas bụ onye na-apụnara mmadụ ihe.
Jọn 19
1  Ya mere, n’oge ahụ, Paịlet kpọọrọ Jizọs wee pịa ya ihe.
2  Ndị agha ahụ jikwa ogwu kpaa okpueze wee kpuwe ya n’isi, yiwekwa ya uwe elu na-acha odo odo;
3  ha wee malite ịbịakwute ya, na-asị: “Ndeewo, Eze ndị Juu!” Ha na-amakwa ya ụra n’ihu.
4  Paịlet pụrụ n’èzí ọzọ, sị ha: “Lee! M na-akpọpụtara unu ya n’èzí ka unu wee mara na o nweghị ihe ọjọọ m hụrụ o mere.”
5  Jizọs wee kpuru okpueze ahụ e ji ogwu kpaa, yiri uwe elu ahụ na-acha odo odo, pụta n’èzí. O wee sị ha: “Lee nwoke ahụ!”
6  Otú ọ dị, mgbe ndị isi nchụàjà na ndị ọrụ nche hụrụ ya, ha tiri mkpu, sị: “Kpọgide ya n’osisi! Kpọgide ya n’osisi!” Paịlet wee sị ha: “Kpọrọnụ ya n’onwe unu kpọgide n’osisi, n’ihi na o nweghị ihe ọjọọ m hụrụ o mere.”
7  Ndị Juu wee sị ya: “Anyị nwere iwu, dịkwa ka iwu ahụ kwuru, o kwesịrị ịnwụ, n’ihi na o mere onwe ya ọkpara Chineke.”
8  Ya mere, mgbe Paịlet nụrụ ihe a ha kwuru, ọ tụkwuru egwu;
9  o wee banye ọzọ n’obí gọvanọ, sị Jizọs: “Ebee ka i si bịa?” Ma Jizọs azaghị ya ihe ọ bụla.
10  Ya mere, Paịlet sịrị ya: “Ị́ chọghị ịtụpụrụ m ọnụ? Ọ̀ bụ na ị maghị na m nwere ikike ịhapụ gị, nweekwa ikike ịkpọgide gị n’osisi?”
11  Jizọs zara ya, sị: “Ị gaghị enwe ikike ime m ihe ọ bụla ma ọ bụrụ na e sighị n’elu nye gị ya. Ọ bụ ya mere onye ahụ nyefere m n’aka gị ji nwee mmehie ka ukwuu.”
12  N’ihi nke a, Paịlet nọ na-achọ otú ọ ga-esi hapụ ya. Ma ndị Juu tiri mkpu, sị: “Ọ bụrụ na ị hapụ nwoke a, ị bụghị enyi Siza. Onye ọ bụla nke na-eme onwe ya eze na-ekwugide Siza.”
13  Ya mere, mgbe Paịlet nụsịrị okwu ndị a, ọ kpọpụtara Jizọs n’èzí wee nọdụ ala n’oche ikpe n’ebe a na-akpọ Pevment Nkume, ma, n’asụsụ Hibru, ọ bụ Gabata. 
14  Ọ bụzi ụbọchị nkwadebe maka ememme ngabiga; ọ bụ ihe dị ka awa nke isii. O wee gwa ndị Juu, sị: “Lee! Eze unu!”
15  Otú ọ dị, ha tiri mkpu, sị: “Kpọrọ ya pụọ! Kpọrọ ya pụọ! Kpọgide ya n’osisi!” Paịlet sịrị ha: “M̀ ga-akpọgide eze unu n’osisi?” Ndị isi nchụàjà wee zaa, sị: “Anyị enweghị eze ọ bụla ma ọ bụghị Siza.”
16  Ya mere, n’oge ahụ, o nyefere ya n’aka ha ka a kpọgide ya n’osisi. Ha wee kpọrọ Jizọs.
17  O buuru osisi ịta ahụhụ ahụ n’onwe ya wee gawa ebe ahụ a na-akpọ Ebe Okpokoro Isi, nke a na-akpọ Gọlgọta n’asụsụ Hibru;
18  ha kpọgidekwara ya n’osisi n’ebe ahụ, ya na ụmụ nwoke abụọ ọzọ, otu n’akụkụ nke a, nke ọzọkwa n’akụkụ nke ọzọ, Jizọs wee nọrọ n’etiti.
19  Paịlet dekwara utu aha wee kụgide ya n’osisi ịta ahụhụ ahụ. Ihe e dere na ya bụ: “Jizọs onye Nazaret, Eze ndị Juu.”
20  Ya mere, ọtụtụ n’ime ndị Juu gụrụ utu aha a, n’ihi na ebe a kpọgidere Jizọs n’osisi dị nso n’obodo; e dekwara ya n’asụsụ Hibru nakwa n’asụsụ Latịn nakwa n’asụsụ Grik.
21  Otú ọ dị, ndị isi nchụàjà ndị Juu malitere ịgwa Paịlet, sị: “Edela ‘Eze ndị Juu,’ kama dee na ọ sịrị, ‘Abụ m Eze ndị Juu.’”
22  Paịlet zara, sị: “Ihe m dere, edewo m ya.”
23  Mgbe ndị agha ahụ kpọgidere Jizọs n’osisi, ha chịịrị uwe elu ya, kee ya ụzọ anọ, otu ụzọ maka otu onye agha, chịrịkwa uwe ime ya. Ma uwe ime ahụ enweghị ebe a dụkọtara ya, n’ihi na a kpara ya akpa site n’elu gbadaa.
24  Ya mere, ha gwarịtara ibe ha, sị: “Ka anyị ghara ịdọwa ya adọwa, kama ka anyị kpebie site n’ife nza onye ọ ga-abụ nke ya.” Nke a bụ ka e wee mezuo ihe e dere n’Akwụkwọ Nsọ, nke sịrị: “Ha kere uwe elu m n’etiti onwe ha, ha fekwara nza maka uwe m.” Otú a kwa ka ndị agha ahụ mere ihe ndị a n’ezie.
25  Otú ọ dị, ndị guzo n’akụkụ osisi ịta ahụhụ Jizọs bụ nne ya na nwanne nne ya nke nwaanyị; Meri nwunye Klopas, na Meri Magdalin.
26  Ya mere, mgbe Jizọs hụrụ nne ya na onye ahụ na-eso ụzọ ya bụ́ onye ọ hụrụ n’anya ka ha guzo nso, ọ sịrị nne ya: “Nwaanyị, lee nwa gị!”
27  Ọ gwakwara onye ahụ na-eso ụzọ ya, sị: “Lee nne gị!” Malite n’oge awa ahụ, onye ahụ na-eso ụzọ ya kpọọrọ ya gaa n’ụlọ nke ya.
28  E mesịa, mgbe Jizọs maara na ugbu a, ihe niile emechawo, iji mezuo ihe e dere n’Akwụkwọ Nsọ, ọ sịrị: “Akpịrị na-akpọ m nkụ.”
29  Otu ite nke mmanya gbara ụka juru dọrọ n’ebe ahụ. Ya mere, ha weere ogbo nke mmanya ahụ gbara ụka juru, fanye ya n’okporo osisi hisop, welie ya tinye n’ọnụ ya.
30  Mgbe Jizọs natara mmanya ahụ gbara ụka, ọ sịrị: “E mechawo ya!” o hulatara isi wee kubie ume.
31  Ma ebe ọ bụ ụbọchị Nkwadebe, ndị Juu rịọrọ Paịlet ka o mee ka a kụjisịa ha ụkwụ, ka e bupụkwa ozu ha, ka ozu ha wee ghara ịdịgide n’elu osisi ịta ahụhụ n’Ụbọchị Izu Ike, (n’ihi na Ụbọchị Izu Ike ahụ bụ nke ukwu).
32  Ya mere, ndị agha ahụ bịara wee kụjisịa onye nke mbụ nakwa onye nke ọzọ a kpọgidere ha na ya n’osisi ụkwụ.
33  Ma mgbe ha rutere n’ebe Jizọs nọ, ha akụjisịghị ya ụkwụ n’ihi na ha hụrụ na ọ nwụọla.
34  Ma otu n’ime ndị agha ahụ mara ya ube n’akụkụ, ozugbo ahụ, ọbara na mmiri gbapụtara.
35  Onye ahụ nke hụrụ ya agbawo àmà, àmà ya bụkwa eziokwu, onye ahụ makwa na ihe ndị a ọ na-akọ bụ eziokwu, ka unu onwe unu kwa wee kwere.
36  N’eziokwu, ihe ndị a mere ka e wee mezuo ihe e dere n’Akwụkwọ Nsọ, nke sịrị: “Ọ dịghị ọkpụkpụ ya a ga-agbaji.”
37  Ihe ọzọ e dere n’Akwụkwọ Nsọ sịrị: “Ha ga-elegide anya n’Onye ahụ ha mara ube.”
38  Mgbe ihe ndị a gasịrị, Josef onye Arimatia rịọrọ Paịlet ka ya buru ozu Jizọs. Ọ bụ onye na-eso ụzọ Jizọs, kama ọ bụ na nzuzo, n’ihi egwu ọ na-atụ ndị Juu; Paịlet wee nye ya ikike. O wee bịa buru ozu ya.
39  Nikọdimọs, bụ́ nwoke ahụ bịakwutere ya na mbụ n’abalị, jikwa ngwugwu mea na ihe otite alo nke dị ihe dị ka otu narị paụnd n’ịdị arọ bịa.
40  Ya mere, ha buuru ozu Jizọs wee kee ya ákwà ozu, teekwa ya ihe na-esi ísì ụtọ, dị nnọọ ka ndị Juu si akwadebe ozu a chọrọ ili eli.
41  E nwere ubi dị n’ebe ahụ a kpọgidere ya n’osisi. N’ubi ahụ, e nwere otu ili ncheta ọhụrụ, bụ́ ebe a na-elitụbeghị onye ọ bụla.
42  Ya mere, n’ihi nkwadebe ndị Juu na-eme, ha liri Jizọs n’ebe ahụ n’ihi na ili ncheta ahụ dị nso.
Jọn 20
1  N’ụbọchị mbụ n’izu, Meri Magdalin bịara n’ili ncheta ahụ n’isi ụtụtụ, mgbe ọchịchịrị ka gbara. O wee hụ na a kwapụwo nkume n’ili ncheta ahụ.
2  Ya mere, ọ gbaara ọsọ bịakwute Saịmọn Pita na onye ọzọ ahụ bụ́ onye na-eso ụzọ Jizọs, bụ́ onye Jizọs hụrụ n’anya nke ukwuu, o wee sị ha: “Ha ebupụwo Onyenwe anyị n’ili ncheta ahụ, anyị amaghịkwa ebe ha dọbara ya.”
3  Pita na onye ọzọ ahụ bụ́ onye na-eso ụzọ Jizọs wee gawa n’ili ncheta ahụ.
4  Ee, ha abụọ malitere ịgba ọsọ; ma onye ọzọ ahụ bụ́ onye na-eso ụzọ Jizọs gbanahụrụ Pita wee buru ụzọ rute n’ili ncheta ahụ.
5  Mgbe o hulatara, ọ hụrụ ka ákwà ozu ndị ahụ wụsa n’ebe ahụ, ma ọ banyeghị.
6  Saịmọn Pita sokwa ya n’azụ bịarute, wee banye n’ime ili ncheta ahụ. O wee hụ ákwà ozu ndị ahụ wụsa n’ebe ahụ,
7  hụkwa ákwà e kere ya n’isi, nke na-awụsaghị n’ebe ákwà ozu ndị ahụ dị, kama a fụkọtara ya iche debe n’otu ebe.
8  Ya mere, n’oge ahụ, onye ọzọ ahụ bụ́ onye na-eso ụzọ Jizọs, nke bu ụzọ rute n’ili ncheta ahụ, banyekwara. Ọ hụkwara wee kwere.
9  N’ihi na ha aghọtabeghị ihe e dere n’Akwụkwọ Nsọ nke kwuru na ọ ghaghị isi ná ndị nwụrụ anwụ bilie.
10  Ndị na-eso ụzọ ya wee laghachi n’ebe obibi ha.
11  Otú ọ dị, Meri guzo n’èzí n’akụkụ ili ncheta ahụ, na-akwa ákwá. Mgbe ọ nọkwa na-akwa ákwá, o hulatara ka o nyoba anya n’ili ncheta ahụ,
12  o wee hụ ndị mmụọ ozi abụọ yi uwe ọcha ka ha nọ ọdụ n’ebe ahụ ozu Jizọs dịbu, otu nọ n’ebe isi, otu nọkwa n’ebe ụkwụ.
13  Ha wee sị ya: “Nwaanyị, gịnị mere i ji na-akwa ákwá?” O wee sị ha: “Ha ebupụwo Onyenwe m, amaghịkwa m ebe ha debere ya.”
14  Mgbe o kwusịrị ihe ndị a, ọ tụgharịrị wee hụ Jizọs ka o guzo, ma ọ ghọtaghị na ọ bụ Jizọs.
15  Jizọs sịrị ya: “Nwaanyị, gịnị mere i ji na-akwa ákwá? Ònye ka ị na-achọ?” Ebe o chere na ọ bụ onye na-elekọta ubi ahụ, ọ sịrị ya: “Nna anyị ukwu, ọ bụrụ na ọ bụ gị bupụrụ ya, gwa m ebe i debere ya, m ga-eburukwa ya.”
16  Jizọs sịrị ya: “Meri!” Nwaanyị ahụ tụgharịrị, sị ya, n’asụsụ Hibru: “Rabonaị!” (nke pụtara “Onye Ozizi!”)
17  Jizọs sịrị ya: “Kwụsị ịrapara m n’ahụ́. N’ihi na arịgobeghị m gakwuru Nna m. Ma gakwuru ụmụnna m, sị ha, ‘Ana m arịgokwuru Nna m na Nna unu nakwa Chineke m na Chineke unu.’”
18  Meri Magdalin bịara kọọrọ ndị ahụ na-eso ụzọ Jizọs, sị: “Ahụrụ m Onyenwe anyị!” kọọkwara ha na ọ gwara ya ihe ndị a.
19  Ya mere, mgbe chi jiwere n’ụbọchị ahụ, bụ́ ụbọchị mbụ n’izu, ọ bụ ezie na a kpọchiri ọnụ ụzọ ebe ndị ahụ na-eso ụzọ Jizọs nọ n’ihi egwu ha na-atụ ndị Juu, Jizọs bịakwara guzoro n’etiti ha, sị ha: “Udo dịrị unu.”
20  Mgbe o kwusịrị nke a, o gosiri ha ma aka ya ma akụkụ ya. Ndị ahụ na-eso ụzọ wee ṅụrịa ọṅụ mgbe ha hụrụ Onyenwe anyị.
21  Jizọs wee sị ha ọzọ: “Udo dịrị unu. Dị nnọọ ka Nna m ziteworo m, mụ onwe m na-ezigakwa unu.”
22  Mgbe o kwusịrị ihe a, ọ fụrụ ha ikuku wee sị ha: “Natanụ mmụọ nsọ.
23  Ọ bụrụ na unu agbaghara ndị ọ bụla mmehie ha, a gbagharawo ha mmehie ndị ahụ; ọ bụrụ na unu agbagharaghị mmehie nke ndị ọ bụla, a gbagharaghị ha.”
24  Ma Tọmọs, otu n’ime mmadụ iri na abụọ ahụ, onye a na-akpọ Ejima, esoghị ha nọrọ mgbe Jizọs bịara.
25  Ya mere, ndị ọzọ bụ́ ndị na-eso ụzọ Jizọs sịrị ya: “Anyị hụrụ Onyenwe anyị!” Ma ọ sịrị ha: “Ọ bụrụ na mụ ahụghị apa ntu n’aka ya, rụnyekwa mkpịsị aka m n’apa ntu ndị ahụ, rụnyekwa aka m n’akụkụ ya, agaghị m ekweta ma ọlị.”
26  Mgbe ụbọchị asatọ gasịrị, ndị na-eso ụzọ ya nọ ọzọ n’ime ụlọ, Tọmọs sokwa ha nọrọ. Jizọs bịara, ọ bụ ezie na a kpọchisịrị ụzọ akpọchi, o guzokwara n’etiti ha wee sị: “Udo dịrị unu.”
27  O wee sị Tọmọs: “Rụnye mkpịsị aka gị n’ebe a, lee aka m, werekwa aka gị rụnye n’akụkụ m, kwụsịkwa ịbụ onye na-adịghị ekweta ihe kama na-ekweta.”
28  Tọmọs wee sị ya: “Onyenwe m na Chineke m!”
29  Jizọs sịrị ya: “Ọ̀ bụ n’ihi na ị hụrụ m ka i ji kweta? Obi ụtọ na-adịrị ndị na-ahụghị ihe ma kweta.”
30  N’ezie, Jizọs mekwara ọtụtụ ihe ịrịba ama ndị ọzọ n’ihu ndị na-eso ụzọ ya, bụ́ ndị a na-edeghị n’akwụkwọ mpịakọta a.
31  Ma e dere ihe ndị a ka unu wee kwere na Jizọs bụ Kraịst, Ọkpara Chineke, ka unu wee nwee ndụ site n’aha ya n’ihi na unu kweere.
Jọn 21
1  Mgbe ihe ndị a gasịrị, Jizọs gosiri ndị na-eso ụzọ ya onwe ya ọzọ n’oké osimiri Taịbirias; ma ọ bụ otú a ka o si gosi ha onwe ya.
2  Saịmọn Pita na Tọmọs, onye a na-akpọ Ejima, nọ, tinyere Nataniel onye Kena nke Galili na ụmụ Zebedi na mmadụ abụọ ọzọ n’ime ndị na-eso ụzọ ya.
3  Saịmọn Pita sịrị ha: “Ana m aga igbu azụ̀.” Ha wee sị ya: “Anyị onwe anyị ga-eso gị gaa.” Ha wee gaa, banye n’ụgbọ mmiri ha. Ma ọ dịghị nke ha gbutere n’abalị ahụ.
4  Otú ọ dị, mgbe chi na-achọ ịbọ, Jizọs guzoro n’ikpere osimiri ahụ, ma ndị na-eso ụzọ ya aghọtaghị na ọ bụ Jizọs.
5  Jizọs wee sị ha: “Ụmụntakịrị, ùnu nwere ihe oriri ọ bụla?” Ha zara ya “Ee e!”
6  O wee sị ha: “Wụnyenụ ụgbụ n’akụkụ aka nri nke ụgbọ mmiri unu, unu ga-egbute azụ̀.” Ha wee wụnye ya, ma ha enwekwaghị ike ịdọbata ya n’ihi otú azụ̀ si dị ọtụtụ.
7  Ya mere, onye ahụ na-eso ụzọ Jizọs, bụ́ onye ọ hụrụ n’anya, sịrị Pita: “Ọ bụ Onyenwe anyị!” N’ihi ya, mgbe Saịmọn Pita nụrụ na ọ bụ Onyenwe anyị, o yiiri uwe elu ya, n’ihi na ọ gba ọtọ. O wee maba n’oké osimiri ahụ.
8  Ma ndị ọzọ bụ́ ndị na-eso ụzọ Jizọs ji obere ụgbọ mmiri bịa, n’ihi na ha anọghị ebe dị anya n’elu ala. Ha nọ naanị ihe dị ka narị amaụkwụ atọ site n’ebe ahụ. Ha wee dọlite ụgbụ ahụ azụ̀ juru.
9  Otú ọ dị, mgbe ha pụtara n’elu ala, ha hụrụ icheku ọkụ nke na-enwu n’ebe ahụ na azụ̀ dị n’elu ya nakwa achịcha.
10  Jizọs sịrị ha: “Wetanụ ụfọdụ n’ime azụ̀ ndị unu gbutere ugbu a.”
11  Ya mere, Saịmọn Pita banyere n’ụgbọ mmiri wee dọpụta ụgbụ ahụ nnukwu azụ̀ juru n’elu ala, ha dị otu narị azụ̀ na iri ise na atọ. Ọ bụ ezie na azụ̀ ndị ahụ dị nnọọ ọtụtụ, ụgbụ ahụ adọkaghị.
12  Jizọs wee sị ha: “Bịanụ, rie nri ụtụtụ.” Ọ dịghị otu n’ime ndị na-eso ụzọ ya nwere obi ike ịjụ ya, sị: “Ònye ka ị bụ?” n’ihi na ha maara na ọ bụ Onyenwe anyị.
13  Jizọs bịara were achịcha ahụ nye ha, nyekwa ha azụ̀ ahụ.
14  Nke a bụ nke ugboro atọ Jizọs pụtara n’ihu ndị na-eso ụzọ ya kemgbe e si ná ndị nwụrụ anwụ kpọlite ya.
15  Mgbe ha risịrị nri ụtụtụ, Jizọs sịrị Saịmọn Pita: “Saịmọn nwa Jọn, ị̀ hụrụ m n’anya karịa ihe ndị a?” O wee sị ya: “Ee, Onyenwe anyị, ị maara na m hụrụ gị n’anya nke ukwuu.” Ọ sịrị ya: “Na-azụ ụmụ atụrụ m.”
16  Ọ sịkwara ya nke ugboro abụọ: “Saịmọn nwa Jọn, ị̀ hụrụ m n’anya?” O wee sị ya: “Ee, Onyenwe anyị, ị maara na m hụrụ gị n’anya nke ukwuu.” Ọ sịrị ya: “Na-azụ ụmụ atụrụ m.”
17  O wee sị ya nke ugboro atọ: “Saịmọn nwa Jọn, ị̀ hụrụ m n’anya nke ukwuu?” O wee wute Pita na ọ jụrụ ya nke ugboro atọ, sị: “Ị̀ hụrụ m n’anya nke ukwuu?” O wee sị ya: “Onyenwe anyị, ị maara ihe niile; ị maara na m hụrụ gị n’anya nke ukwuu.” Jizọs wee sị ya: “Na-azụ ụmụ atụrụ m.
18  N’ezie, n’ezie, ana m asị gị, Mgbe ị bụ nwata, ị na-eke ákwà n’úkwù, na-ejegharị ebe ị chọrọ. Ma mgbe ị ga-eme agadi, ị ga-agbatị aka gị, onye ọzọ ga-ekekwa gị ákwà n’úkwù, durukwa gị gaa n’ebe ị na-achọghị.”
19  O kwuru ihe a iji mee ka a mata ụdị ọnwụ ọ ga-anwụ iji nye Chineke otuto. Ya mere, mgbe o kwusịrị ihe a, ọ sịrị ya: “Na-eso m.”
20  Mgbe Pita tụgharịrị, ọ hụrụ onye ahụ na-eso ụzọ Jizọs, bụ́ onye Jizọs hụrụ n’anya, ka ọ na-eso ha, ya bụ, onye ahụ nke dalara azụ wee dabere n’obi ya n’oge nri anyasị ahụ, sị: “Onyenwe anyị, ònye bụ onye ahụ nke na-arara gị nye?”
21  Mgbe Pita hụrụ ya, ọ sịrị Jizọs: “Onyenwe anyị, gịnị ka onye a ga-eme?”
22  Jizọs sịrị ya: “Ọ bụrụ na ọ bụ uche m ka ọ nọgide ruo mgbe m ga-abịa, ọ̀ gbasara gị? Gị onwe gị, na-eso m.”
23  Ya mere, okwu a gbasara n’etiti ụmụnna, na onye ahụ na-eso ụzọ agaghị anwụ. Otú ọ dị, Jizọs agwaghị ya na ọ gaghị anwụ, kama: “Ọ bụrụ na ọ bụ uche m ka ọ nọgide ruo mgbe m ga-abịa, ọ̀ gbasara gị?”
24  Onye a bụ onye ahụ na-eso ụzọ Jizọs nke na-agba àmà banyere ihe ndị a, onye dekwara ihe ndị a, anyị makwaara na àmà ọ na-agba bụ eziokwu.
25  N’eziokwu, e nwere ọtụtụ ihe ndị ọzọ Jizọs mere, bụ́ ndị, ọ bụrụ na e dee ha edee n’ụzọ zuru ezu, m chere na ụwa apụghị ịba akwụkwọ mpịakọta ndị e dere ha.
Ọrụ 1
1 Tiofilọs, n’ihe ndekọ mbụ nke m dere, m dere banyere ihe niile Jizọs malitere ime na ịkụzi,
2  ruo n’ụbọchị a kpọgooro ya n’elu, mgbe o nyesịrị ndịozi ọ họọrọ iwu site na mmụọ nsọ.
3  O ji ọtụtụ ihe àmà doro anya gosi ha na ya dị ndụ mgbe ọ tasịrị ahụhụ, ha hụkwara ya ruo ụbọchị iri anọ, o wee na-ekwu ihe dị iche iche banyere alaeze Chineke.
4  Mgbe ya na ha zukọrọ, o nyere ha iwu, sị: “Unu esila na Jeruselem pụọ, kama cherenụ ihe Nna m kwere ná nkwa, nke unu nụrụ banyere ya n’ọnụ m;
5  n’ihi na Jọn ji mmiri mee baptizim, ma a ga-eji mmụọ nsọ mee unu baptizim ụbọchị ole na ole mgbe nke a gasịrị.”
6  Mgbe ha zukọrọ, ha jụrụ ya, sị: “Onyenwe anyị, ị̀ na-eweghachiri Izrel alaeze ahụ n’oge a?”
7  Ọ gwara ha, sị: “Ọ dịrịghị unu ịmara oge ahụ ma ọ bụ mgbe a kara aka nke Nna m debere ka ọ dị n’aka ya;
8  kama unu ga-anata ike mgbe mmụọ nsọ ga-adakwasị unu, unu ga-abụkwa ndị àmà m ma na Jeruselem ma na Judia dum nakwa na Sameria, ruokwa n’ebe kasị anya n’ụwa.”
9  Mgbe o kwusịrị ihe ndị a, ka ha nọ na-ele anya, e buliri ya elu, ígwé ojii kpuchikwara ya, ha wee ghara ịhụkwa ya anya.
10  Mgbe ha nọkwa na-ele anya na mbara igwe ka ọ na-aga, lee! ụmụ nwoke abụọ ndị yi uwe ọcha guzoro ha n’akụkụ,
11  ha wee sị: “Ndị Galili, gịnị mere unu ji guzoro na-ele anya na mbara igwe? Jizọs a, onye e si n’ebe unu nọ kpọgoro na mbara igwe, ga-esi otú a bịa, ya bụ, n’otu ụzọ ahụ unu hụrụ ya ka ọ na-abanye na mbara igwe.”
12  Ha wee si n’ugwu a na-akpọ Ugwu Oliv, nke dị nso na Jeruselem, laghachi na Jeruselem, nke bụ́ njem na-ewe otu ụbọchị izu ike site n’ebe ahụ.
13  Ya mere, mgbe ha rutere, ha gbagooro n’ọnụ ụlọ dị n’elu, bụ́ ebe ha na-anọ, ya bụ, Pita na Jọn na Jems na Andru, Filip na Tọmọs, Batọlọmiu na Matiu, Jems nwa Alfiọs na Saịmọn onye na-anụ ọkụ n’obi, na Judas nwa Jems.
14  Ndị a niile ji otu obi nọgide na-ekpe ekpere, ha na ụmụ nwaanyị ụfọdụ na Meri nne Jizọs nakwa ụmụnne ya ndị ikom.
15  N’ụbọchị ndị a, Pita biliri ọtọ n’etiti ụmụnna ya wee sị (ìgwè mmadụ ahụ dum dị ihe dị ka otu narị na iri abụọ):
16  “Ụmụnna m, ọ dị mkpa ka ihe dị n’akụkụ Akwụkwọ Nsọ ahụ mezuo, bụ́ nke mmụọ nsọ kwuru tupu oge eruo site n’ọnụ Devid banyere Judas, onye ghọrọ onye duziri ndị jidere Jizọs,
17  n’ihi na ọ bụbu onye òtù anyị, o ketakwara òkè n’ije ozi a.
18  (Ya mere, nwoke a ji ụgwọ ọrụ nke ajọ omume zụta otu ala, o bukwa ụzọ sụọ isi n’ala, afọ ya wee gbawaa mee mkpọtụ, eriri afọ ya niile wee wụpụta.
19  Ọ ghọkwara ihe ndị niile bi na Jeruselem maara, nke mere na a kpọrọ ala ahụ Akeldama n’asụsụ ha, ya bụ, Ala Ọbara.)
20  N’ihi na e dere n’akwụkwọ Abụ Ọma, sị, ‘Ka ebe obibi ya ghọọ ebe tọgbọrọ n’efu, ka a gharakwa inwe onye ga-ebi n’ime ya,’ nakwa, ‘Ka onye ọzọ weghara ọrụ nlekọta ọ na-arụ.’
21  N’ihi ya, ọ dị mkpa na, n’ime ndị ikom na-eso anyị n’oge niile Onyenwe anyị Jizọs jegharịrị n’etiti anyị,
22  malite na mgbe Jọn mere ya baptizim ruo n’ụbọchị e si n’ebe anyị nọ kpọgoo ya n’eluigwe, otu n’ime ndị ikom ndị a kwesịrị iso anyị bụrụ ndị àmà nke mbilite n’ọnwụ ya.”
23  Ya mere, ha kpọpụtara mmadụ abụọ, Josef onye a na-akpọ Basabas, bụ́ onye a kpọkwara Jọstọs, na Matayas.
24  Ha kpekwara ekpere, sị: “Gị, Jehova, onye maara obi mmadụ niile, biko, gosi anyị onye ị họọrọ n’ime ndị ikom abụọ a,
25  ka o weghara ozi a na ọrụ onyeozi a, nke Judas hapụrụ gawara onwe ya.”
26  Ya mere, ha feere ha nza, nza wee ma Matayas; e wee gụnye ya n’onye so ná ndịozi iri na otu ahụ.
Ọrụ 2
1 Ka ụbọchị ememme Pentikọst na-aga n’ihu, ha niile zukọrọ n’otu ebe.
2  Na mberede, a nụrụ ụzụ si n’eluigwe dị nnọọ ka oké ifufe nke na-efesi ike, o wee ju ụlọ ahụ dum bụ́ ebe ha niile nọ ala.
3  Ha hụkwara ihe ndị dị ka ire ọkụ. E kesasịkwara ha, otu dịkwa n’isi onye nke ọ bụla n’ime ha.
4  Ha niile wee jupụta na mmụọ nsọ, malite ikwu okwu n’asụsụ dị iche iche, dị nnọọ ka mmụọ nsọ nọ na-enye ha ike ikwu okwu.
5  Dị ka ihe si dịrị, e nwere ndị Juu nọ na Jeruselem, bụ́ ndị na-asọpụrụ Chineke, ndị si ná mba niile dị n’okpuru eluigwe.
6  Ya mere, mgbe a nụrụ ụzụ a, ìgwè mmadụ gbakọtara ma nọrọ ná mgbagwoju anya, n’ihi na onye ọ bụla nụrụ ka ha na-ekwu okwu n’asụsụ nke ya.
7  N’ezie, o juru ha anya, ha malitekwara ịtụgharị uche, sị: “Leedị, ndị a niile na-ekwu okwu bụ ndị Galili, ọ̀ bụ na ha abụghị?
8  Ma olee otú o si bụrụ na onye ọ bụla n’ime anyị na-anụ asụsụ nke ya, bụ́ asụsụ anyị na-asụ kemgbe a mụrụ anyị?
9  Ndị Patia na ndị Midia na ndị Ilam, nakwa ndị bi na Mesopotemia, nakwa na Judia na Kapadoshia, Pọntọs na mpaghara Eshia,
10  nakwa Frijia na Pamfilia, Ijipt na mpaghara ụfọdụ nke Libia, nke dị nso na Saịrini, na ndị si Rom bịa ịnọ nwa oge, ma ndị Juu ma ndị a tọghatara atọghata,
11  ndị Krit na ndị Arebia, anyị na-anụ ka ha na-ekwu okwu n’asụsụ anyị banyere ihe ndị dị ebube nke Chineke.”
12  Ee, o juru ha niile anya, gbagwojuokwa ha anya. Ha wee na-agwa ibe ha, sị: “Gịnị ka nke a pụtara?”
13  Otú ọ dị, ndị ọzọ kwara ha emo wee malite sị: “Ha aṅụjuwo mmanya dị ụtọ afọ.”
14  Ma Pita biliri ọtọ, ya na ndịozi iri na otu ahụ, o welikwara olu ya ma gwa ha, sị: “Ndị Judia na unu niile ndị bi na Jeruselem, maranụ nke a, ṅaakwanụ ntị n’ihe m na-ekwu.
15  N’eziokwu, mmanya adịghị egbu ndị a, dị ka unu na-eche, n’ihi na ọ bụ awa nke atọ n’ụbọchị.
16  Kama nke ahụ, nke a bụ ihe e kwuru site n’ọnụ Joel onye amụma,
17  ‘“N’oge ikpeazụ,” ka Chineke na-ekwu, “m ga-awụkwasị mmụọ m n’ahụ́ ụdị anụ ahụ́ ọ bụla, ụmụ unu ndị ikom na ụmụ unu ndị inyom ga-ebukwa amụma, ụmụ okorobịa unu ga-ahụkwa ọhụụ, ndị agadi unu ga-arọkwa nrọ;
18  ọbụnakwa n’ahụ́ ndị ohu m ndị nwoke na n’ahụ́ ndị ohu m ndị nwaanyị ka m ga-awụkwasị mmụọ m n’ụbọchị ndị ahụ, ha ga-ebukwa amụma.
19  M ga-eme ka e nwee ihe ebube n’eluigwe nakwa ihe ịrịba ama n’ụwa, ọbara na ọkụ na anwụrụ ọkụ.
20  A ga-eme ka anyanwụ ghọọ ọchịchịrị, meekwa ka ọnwa ghọọ ọbara tupu oké ụbọchị dị ebube nke Jehova abịa.
21  Onye ọ bụla nke na-akpọku aha Jehova ka a ga-azọpụta.”’
22  “Ndị ikom Izrel, nụrụnụ okwu ndị a: Jizọs Onye Nazaret, nwoke nke Chineke gosiri unu n’ihu ọha site n’ọrụ ndị dị ike na ihe ebube na ihe ịrịba ama ndị Chineke mere site n’aka ya n’etiti unu, dị nnọọ ka unu onwe unu maara,
23  nwoke a, onye e nyefere dị ka ihe Chineke kpebiri na ihe o bu ụzọ mara si dị, ka unu kpọgidere n’osisi site n’aka ndị na-emebi iwu wee gbuo ya.
24  Ma Chineke kpọlitere ya n’ọnwụ site n’ịtọpụ agbụ nke ọnwụ, n’ihi na o kweghị omume na ọnwụ ga-ejidesi ya ike.
25  N’ihi na Devid kwuru banyere ya, sị, ‘Jehova nọ mgbe niile n’ihu m; n’ihi na ọ nọ m n’aka nri ka e wee ghara ime ka m maa jijiji ma ọlị.
26  N’ihi ya, obi tọrọ m ụtọ, ire m ji oké ọṅụ kwuo okwu. Ọbụna anụ ahụ́ m ga-enwekwa olileanya;
27  n’ihi na ị gaghị ahapụ mkpụrụ obi m n’ime Hedis, ị gaghịkwa ekwe ka onye na-eguzosi ike n’ebe ị nọ ree ure.
28  I mewo ka m mara ụzọ ndụ, ị ga-ejikwa ihu gị mee ka m jupụta n’ezi obi ụtọ.’
29  “Ụmụnna m, o ziri ezi iji nkwuwa okwu gwa unu okwu banyere onyeisi ezinụlọ bụ́ Devid, na ọ nwụrụ, e liekwa ya, ili ya dịkwa n’etiti anyị ruo taa.
30  Ya mere, ebe ọ bụ onye amụma, marakwa na Chineke ṅụụrụ ya iyi na ya ga-eme ka otu n’ime ụmụ ya nọkwasị n’ocheeze ya,
31  ọ hụrụ ya tupu oge eruo ma kwuo okwu banyere mbilite n’ọnwụ Kraịst, na a hapụghị ya n’ime Hedis, anụ ahụ́ ya ereghịkwa ure.
32  Jizọs a ka Chineke kpọlitere n’ọnwụ, bụ́ eziokwu nke anyị niile bụ ndị àmà ya.
33  Ya mere, ebe e buliri ya elu ka ọ nọrọ n’aka nri Chineke, o wee nata mmụọ nsọ ahụ e kwere ná nkwa site n’aka Nna ya, ọ wụpụwo ihe a nke unu na-ahụ ma na-anụ.
34  N’ezie, Devid arịgoghị n’eluigwe, ma ya onwe ya sịrị, ‘Jehova gwara Onyenwe m, sị: “Nọdụ ala n’aka nri m,
35  ruo mgbe m debere ndị iro gị ka ha bụrụ ihe mgbakwasị ụkwụ gị.”’
36  Ya mere, ka ụlọ Izrel dum mara n’ezie na Chineke mere ya Onyenwe anyị na Kraịst, bụ́ Jizọs a, onye unu kpọgidere n’osisi.”
37  Ma mgbe ha nụrụ nke a, ọ dụrụ ha adụ n’obi, ha wee gwa Pita na ndịozi ndị ọzọ, sị: “Ụmụnna anyị, gịnị ka anyị ga-eme?”
38  Pita gwara ha, sị: “Chegharịanụ, ka e meekwa onye ọ bụla n’ime unu baptizim n’aha Jizọs Kraịst ka e wee gbaghara unu mmehie unu, unu ga-anatakwa mmụọ nsọ ahụ a na-enye n’efu.
39  N’ihi na ọ bụ unu na ụmụ unu na ndị niile nọ n’ebe dị anya ka e kwere nkwa ahụ, bụ́ ndị niile Jehova bụ́ Chineke anyị ga-akpọtara onwe ya.”
40  O kwuru ọtụtụ ihe ndị ọzọ wee gbaa àmà nke ọma. Ọ gbakwara ha ume, sị: “Bụrụnụ ndị a ga-azọpụta n’ọgbọ a gbagọrọ agbagọ.”
41  Ya mere, e mere ndị ji obi ha niile nabatara okwu ya baptizim, a tụkwasịkwara ihe dị ka puku mkpụrụ obi atọ n’ụbọchị ahụ.
42  Ha nọkwa na-ege ntị n’ozizi ndịozi, ha na ibe ha ana-ekerịta ihe, na-erikọ nri, na-ekpekọkwa ekpere.
43  Egwu wee malite ịtụ mkpụrụ obi ọ bụla. Ndịozi malitekwara ime ọtụtụ ihe ebube na ihe ịrịba ama.
44  Ndị niile ghọrọ ndị kwere ekwe nọkọrọ ọnụ, ha nwekọkwara ihe niile ọnụ.
45  Ha na-erekwa ihe onwunwe ha na akụ̀ ha ma na-ekesara mmadụ niile ihe ha retara n’ihe ndị a, dị nnọọ ka mkpa onye ọ bụla si dị.
46  Kwa ụbọchị, ha na-eji otu obi anọ mgbe niile n’ụlọ nsọ, ha na-erikwa ihe oriri n’ụlọ ibe ha, jirikwa oké ọṅụ na ezi obi na-eri nri,
47  na-enye Chineke otuto, na-enwetakwa ihu ọma mmadụ niile. N’otu mgbe ahụ, Jehova nọkwa na-atụkwasịrị ha kwa ụbọchị ndị a na-azọpụta.
Ọrụ 3
1 Ma Pita na Jọn nọ na-agbago n’ụlọ nsọ maka oge awa ekpere, bụ́ oge awa nke itoolu,
2  e bukwa otu nwoke dara ngwọrọ site n’afọ nne ya, ha na-adọbakwa ya kwa ụbọchị n’akụkụ ọnụ ụzọ ụlọ nsọ bụ́ nke a na-akpọ Ọnụ Ụzọ Mara Mma, ka o wee na-arịọ ndị na-abanye n’ụlọ nsọ ahụ onyinye ebere.
3  Mgbe ọ hụrụ ka Pita na Jọn na-achọ ịbanye n’ụlọ nsọ ahụ, ọ malitere ịrịọ ka ha nye ya onyinye ebere.
4  Ma Pita, ya na Jọn, legidere ya anya wee sị ya: “Lee anyị anya.”
5  O wee legide ha anya, na-atụ anya inweta ihe n’aka ha.
6  Otú ọ dị, Pita sịrị: “Enweghị m ọlaọcha na ọlaedo, ma ihe m nwere ka m na-enye gị: N’aha Jizọs Kraịst onye Nazaret, jee ije!”
7  Mgbe ahụ, o jidere ya n’aka nri ma selite ya. Ozugbo ahụ, e mere ka ọbụ ụkwụ ya na ọkpụkpụ nkwonkwo ụkwụ ya gbasie ike.
8  O wee malie elu, guzoro ọtọ ma malite ije ije. O sokwaara ha banye n’ụlọ nsọ, na-eje ije ma na-amali elu, na-enyekwa Chineke otuto.
9  Mmadụ niile hụkwara ya ka ọ na-eje ije ma na-enye Chineke otuto.
10  Ha matakwara onye ọ bụ, na onye a bụ nwoke ahụ na-anọbu ala na-arịọ onyinye ebere n’Ọnụ Ụzọ Mara Mma nke ụlọ nsọ ahụ. Ihe ahụ meere ya wee ju ha anya, ha nwekwara oké mmetụta.
11  Ka nwoke ahụ nọ na-ejide Pita na Jọn aka, ha niile kwooro gaa n’ebe ha nọ, n’ebe a na-akpọ veranda nwere ogidi nke Sọlọmọn, ọ tụkwara ha n’anya nke ukwuu.
12  Mgbe Pita hụrụ nke a, ọ gwara ndị ahụ, sị: “Ndị ikom Izrel, gịnị mere ihe a ji na-eju unu anya, ma ọ bụ gịnị mere unu ji na-elegide anyị anya ka à ga-asị na ọ bụ ike anyị ma ọ bụ nsọpụrụ Chineke anyị ka anyị ji mee ka o jee ije?
13  Chineke Ebreham na nke Aịzik na nke Jekọb, ya bụ, Chineke nna nna anyị hà, emewo ka Ohu ya bụ́ Jizọs dị ebube, bụ́ onye unu onwe unu raara nye, gọnahụkwa ya n’ihu Paịlet, mgbe o kpebiri ịhapụ ya.
14  Ee, unu gọnahụrụ onye nsọ na onye ezi omume ahụ, unu rịọkwara ka a hapụrụ unu otu nwoke, bụ́ ogbu ọchụ, n’emeghị ya ihe ọ bụla,
15  ma unu gburu Onye Nnọchiteanya Ukwu nke ndụ. Ma Chineke si ná ndị nwụrụ anwụ kpọlite ya, bụ́ eziokwu nke anyị bụ ndị àmà ya.
16  N’ihi ya, site n’okwukwe anyị nwere n’aha ya, aha ya emewo ka nwoke a dị ike, bụ́ onye unu na-ahụ, onye unu makwaara, okwukwe e nwere n’ihi ya emewokwa ka ahụ́ dịchaa nwoke a mma n’ihu unu niile.
17  Ugbu a, ụmụnna m, amaara m na unu mere ya n’amaghị ama, dịkwa nnọọ ka ndị na-achị unu mere.
18  Ma Chineke esiwo otú a mezuo ihe ndị ọ kpọsara tupu oge eruo site n’ọnụ ndị amụma niile, na Kraịst ya ga-ata ahụhụ.
19  “Ya mere, chegharịanụ, chigharịakwanụ ka e wee hichapụ mmehie unu, ka oge inweta ume wee si n’ihu Jehova bịa,
20  ka o wee zitekwa Kraịst a họpụtaara unu, bụ́ Jizọs,
21  onye na-aghaghị ịnọgide n’eluigwe ruo oge a ga-eme ka ihe niile dị otú ha dị na mbụ, bụ́ nke Chineke kwuru banyere ya site n’ọnụ ndị amụma ya dị nsọ nke oge gboo.
22  N’eziokwu, Mozis sịrị, ‘Jehova bụ́ Chineke ga-esi n’etiti ụmụnne unu họpụtara unu onye amụma nke dị ka mụ onwe m. Geenụ ntị n’ihe niile ọ ga-agwa unu.
23  Mkpụrụ obi ọ bụla nke na-adịghị ege Onye Amụma ahụ ntị, a ga-ebibi ya kpamkpam n’etiti ndị m.’
24  N’eziokwu, ndị amụma niile kwa, site na Samuel gaa n’ihu, nakwa ndị sochiri ha, bụ́ ndị niile kwuru okwu, kpọsara ụbọchị ndị a n’ụzọ doro anya.
25  Unu bụ ụmụ ndị amụma, bụrụkwa ndị nketa nke nkwa ọgbụgba ndụ ahụ nke Chineke na nna nna unu hà gbara, nke a gwara Ebreham, sị, ‘Site ná mkpụrụ gị ka a ga-agọzi ezinụlọ niile nke ụwa.’
26  Mgbe Chineke họpụtasịrị Ohu ya, ọ bụ unu ka o bu ụzọ zitere ya ka ọ gọzie unu site n’ime ka onye ọ bụla n’ime unu hapụ omume ọjọọ ya.”
Ọrụ 4
1 Ka ndịozi abụọ ahụ nọ na-agwa ndị Juu okwu, ndị isi nchụàjà na onyeisi ndị nche ụlọ nsọ na ndị Sadusii bịakwutere ha na mberede,
2  iwe ji ha maka na ha na-ezi ndị mmadụ ihe, na-ekwusakwa banyere mbilite n’ọnwụ n’ụzọ doro anya, na-ehota Jizọs dị ka ihe atụ;
3  ha wee jide ha, tụba ha n’ụlọ mkpọrọ ruo echi ya, n’ihi na ọ bụ na mgbede.
4  Otú ọ dị, ọtụtụ n’ime ndị gere ntị n’okwu ahụ kweere, ọnụ ọgụgụ ndị ahụ wee dị ihe dị ka puku mmadụ ise.
5  N’echi ya, ndị na-achị ha na ndị okenye na ndị odeakwụkwọ nwere nzukọ na Jeruselem.
6  (Ha na Anas onyeisi nchụàjà na Keyafas na Jọn na Alegzanda na ndị niile bụ́ ndị ikwu onyeisi nchụàjà ahụ).
7  Ha wee mee ka ha guzo n’etiti ha wee malite ịjụ ha, sị: “Olee ike unu ji mee ihe a, ọ̀ bụkwa aha onye ka unu ji mee ya?”
8  Pita jupụtara na mmụọ nsọ n’oge ahụ wee sị ha: “Unu ndị na-achị obodo na ndị okenye,
9  ọ bụrụ na a na-agba anyị ajụjụ taa n’ihi ihe ọma e meere nwoke ahụ́ na-enye nsogbu, ka a mara onye e ji aha ya mee ka ahụ́ dị nwoke a mma,
10  unu niile na ndị Izrel niile, maranụ na ọ bụ aha Jizọs Kraịst onye Nazaret, onye unu kpọgidere n’osisi, onye Chineke mere ka o si ná ndị nwụrụ anwụ bilie, ọ bụ aha ya ka e ji mee ka ahụ́ dị nwoke a guzo n’ihu unu n’ebe a mma.
11  Onye a bụ ‘nkume ahụ nke unu bụ́ ndị na-ewu ụlọ mesoro dị ka ihe na-abaghị uru, nke ghọworo isi nkuku.’
12  Nzọpụta adịghịkwa n’onye ọ bụla ọzọ, n’ihi na aha ọzọ adịghị n’okpuru eluigwe nke e nyere ụmụ mmadụ, nke a ga-eji zọpụta anyị.”
13  Ma mgbe ha hụrụ otú Pita na Jọn si nwee nkwuwa okwu, ghọtakwa na ha bụ ndị na-agụghị oké akwụkwọ na ndị nkịtị, o juru ha anya. Ha wee malite ịmata na ha na Jizọs na-anọbu;
14  ka ha nọ na-ele nwoke ahụ a gwọrọ ọrịa n’ebe o so ha guzoro, ha enweghị ihe ha ga-aza ha.
15  Ha wee nye ha iwu ka ha si n’ụlọ nzukọ Sanhedrin ahụ pụọ, ha malitekwara ịgba izu,
16  na-asị: “Gịnị ka anyị ga-eme ndị a? N’ihi na, n’ikwu eziokwu, ha emewo ihe ịrịba ama a maara nke ọma, nke pụtara ìhè n’anya ndị niile bi na Jeruselem; anyị apụghịkwa ikwu na ha emeghị ya.
17  Ka o sina dị, ka o wee ghara ịgbasakwu n’ebe niile n’etiti ndị mmadụ, ka anyị yie ha egwu ma gwa ha ka ha ghara ịgwakwa onye ọ bụla okwu ma ọlị n’aha a.”
18  Ha wee kpọọ ha ma nye ha iwu ka ha ghara ikwu ma ọ bụ izi ihe ọ bụla n’ebe ọ bụla n’aha Jizọs.
19  Ma Pita na Jọn zara ha, sị: “Kpebienụ n’onwe unu ma ò ziri ezi n’anya Chineke ige unu ntị kama ige Chineke ntị.
20  Ma anyị onwe anyị apụghị ịkwụsị ikwu banyere ihe ndị anyị hụrụ na ihe ndị anyị nụrụ.”
21  Ya mere, mgbe ha yikwuru ha egwu ọzọ, ha hapụrụ ha, ebe ha na-ahụghị ihe ọ bụla mere ha ga-eji nye ha ntaramahụhụ nakwa n’ihi ndị mmadụ, n’ihi na ha niile nọ na-enye Chineke otuto n’ihi ihe merenụ;
22  n’ihi na nwoke ahụ e ji ọrụ ebube gwọọ ọrịa dị ihe karịrị afọ iri anọ.
23  Mgbe a hapụrụ ha, ha jekwuuru ndị ibe ha ma kọọrọ ha ihe ndị isi nchụàjà na ndị okenye gwara ha.
24  Mgbe ha nụrụ ihe a, ha ji otu obi gwa Chineke n’oké olu, sị: “Ọkaakaa Onyenwe anyị, ọ bụ gị bụ Onye kere eluigwe na ụwa na oké osimiri na ihe niile dị n’ime ha,
25  onye ji mmụọ nsọ si n’ọnụ nna nna anyị Devid, bụ́ ohu gị, sị, ‘Gịnị mere mba niile ji na-agba ghara ghara, ndị dị iche iche ana-atụgharịkwa uche n’ihe efu?
26  Ndị eze nke ụwa eguzorowo, ndị na-achị achị zukọtakwara dị ka otu onye imegide Jehova na imegide onye o tere mmanụ.’
27  N’agbanyeghị nke ahụ, ma Herọd ma Pọntiọs Paịlet, tinyere ndị mba ọzọ na ndị Izrel, zukọtara n’obodo a megide ohu gị dị nsọ, bụ́ Jizọs, onye i tere mmanụ,
28  iji mee ihe niile aka gị na nzube gị kara aka tupu oge eruo na ha ga-eme.
29  Ugbu a, Jehova, biko, leba anya n’egwu ha na-eyi anyị, nyekwa ndị ohu gị ike ka anyị nọgide na-ekwu okwu gị n’atụghị egwu ọ bụla,
30  ka ị na-agbatị aka gị na-agwọ ọrịa, ka ihe ịrịba ama na ihe ebube na-emekwa n’aha ohu gị dị nsọ bụ́ Jizọs.”
31  Mgbe ha rịọsiri arịrịọ ike, e mere ka ebe ahụ ha zukọtara maa jijiji; ha niile wee jupụta na mmụọ nsọ, na-ekwukwa okwu Chineke n’atụghị egwu.
32  Ìgwè mmadụ ahụ bụ́ ndị kweerenụ nwere otu obi na mkpụrụ obi, ọ dịghịkwa ọbụna otu onye na-ekwu na nke ọ bụla n’ime ihe ndị o nwere bụ nke ya; kama ha nwekọrọ ihe niile ọnụ.
33  Ndịozi ahụ jikwa ike dị ukwuu na-agba àmà banyere mbilite n’ọnwụ nke Onyenwe anyị Jizọs; obiọma na-erughịrị mmadụ dịkwasịkwara ha niile nke ukwuu.
34  N’eziokwu, ọ dịghị onye ọ bụla n’ime ha nke ihe kọrọ; n’ihi na ndị niile nwere ala ma ọ bụ ụlọ na-ere ha ma na-eweta ihe ha retara.
35  Ha na-edebekwa ya n’ụkwụ ndịozi. E mesịa, a na-ekenye onye ọ bụla, dị nnọọ ka mkpa o nwere si dị.
36  Ya mere, Josef, onye ndịozi kpọkwara Banabas, nke pụtara, ma a sụgharịa ya, Nwa Nkasi Obi, bụ́ onye Livaị, onye Saịprọs,
37  nwere otu ibé ala. O rere ya ma weta ego ya wee debe ya n’ụkwụ ndịozi.
Ọrụ 5
1 Otú ọ dị, otu nwoke, nke aha ya bụ Ananayas, ya na Safaịra nwunye ya, rere otu ihe onwunwe ha
2  ma zochie ụfọdụ n’ime ihe ha retara, nwunye ya makwaara ihe o mere, o wee weta naanị otu akụkụ ma debe ya n’ụkwụ ndịozi.
3  Ma Pita sịrị: “Ananayas, gịnị mere Setan ji mee ka obi sie gị ike ịghara mmụọ nsọ ụgha na izochi ụfọdụ n’ime ihe unu retara ala ahụ?
4  Mgbe ị na-erebeghị ya, ọ̀ bụ na ọ bụghị nke gị? Mgbe i rere ya, ọ̀ bụ na ọ dịghị n’aka gị? Gịnị mere i ji zube ime ihe dị otú a n’obi gị? Ị ghaworo Chineke ụgha, ọ bụghị mmadụ.”
5  Mgbe ọ nụrụ okwu ndị a, Ananayas dara n’ala ma kubie ume. Oké egwu wee jide ndị niile nụrụ ya.
6  Ma ụmụ okorobịa biliri, fụchie ya ákwà, bupụkwa ya ma lie ya.
7  Ma mgbe ihe dị ka awa atọ gasịrị, nwunye ya batara, n’amaghị ihe merenụ.
8  Pita sịrị ya: “Gwa m, ọ̀ bụ ego ole a ka unu abụọ rere ala ahụ?” Ọ sịrị: “Ee, ọ bụ ego ole a.”
9  Ya mere, Pita sịrị ya: “Gịnị mere unu abụọ ji kwekọrịta itinye mmụọ Jehova n’ule? Lee! Ụkwụ ndị liri di gị nọ n’ọnụ ụzọ, ha ga-ebupụkwa gị.”
10  Ọ dara n’ala ozugbo ahụ n’ụkwụ ya ma kubie ume. Mgbe ụmụ okorobịa ahụ batara, ha hụrụ na ọ nwụọla, ha wee bupụ ya ma lie ya n’akụkụ di ya.
11  N’ihi ya, oké egwu jidere ọgbakọ ahụ dum na ndị niile nụrụ ihe ndị a.
12  Ndịozi nọkwa na-eme ọtụtụ ihe ịrịba ama na ihe ebube n’etiti ndị mmadụ; ha niile jikwa otu obi nọrọ na veranda nwere ogidi nke Sọlọmọn.
13  N’eziokwu, e nweghị otu onye n’ime ndị ọzọ nke nwere obi ike isonyere ha; ka o sina dị, ndị mmadụ nọ na-ajasi ha mma ike.
14  A nọkwa na-enwekwu ndị kwere n’Onyenwe anyị, bụ́ ìgwè mmadụ nke gụnyere ma ndị ikom ma ndị inyom;
15  ha wee kpọpụta ndị ọrịa ọbụna n’okporo ámá ma tọgbọ ha n’ebe ahụ n’elu ihe ndina dị iche iche, ka ọ ga-abụ, mgbe Pita na-agafe, ma ọ́ dịghị ihe ọzọ, ka onyinyo ya dakwasị otu onye n’ime ha.
16  Ìgwè mmadụ ndị sikwa n’obodo ndị dị Jeruselem gburugburu nọgidere na-agbakọta. Ha na-ebu ndị ọrịa na ndị mmụọ na-adịghị ọcha na-enye nsogbu abịa. A na-agwọkwa ha niile.
17  Ma nnukwu onye nchụàjà na ndị niile ha na ya nọ, ya bụ, òtù ndị Sadusii e nwere mgbe ahụ, biliri, ekworo jukwara ha obi.
18  Ha wee jide ndịozi ahụ ma tụba ha n’ụlọ mkpọrọ ọha mmadụ.
19  Ma n’abalị, mmụọ ozi Jehova meghere ibo ụzọ nke ụlọ mkpọrọ ahụ, kpọpụta ha ma sị:
20  “Gawanụ, mgbe unu guzoro n’ụlọ nsọ, nọgidenụ na-agwa ndị mmadụ okwu niile metụtara ndụ a.”
21  Mgbe ha nụsịrị nke a, ha banyere n’ụlọ nsọ mgbe chi bọrọ ma malite izi ihe. Ma mgbe nnukwu onye nchụàjà ahụ na ndị ha na ya so bịarutere, ha kpọkọrọ Sanhedrin na ìgwè ndị okenye niile nke ụmụ Izrel, ha zikwara ozi ka a gaa n’ụlọ nga kpọta ha.
22  Ma mgbe ndị ọrụ nche ahụ rutere n’ebe ahụ, ha ahụghị ha n’ụlọ mkpọrọ ahụ. Ya mere, ha laghachiri kọọrọ ha,
23  sị: “Anyị hụrụ ụlọ nga ahụ ka a kpọchisiri ya ike, hụkwa ndị nche ka ha guzo n’ọnụ ụzọ, ma mgbe anyị meghere ụzọ, anyị ahụghị onye ọ bụla n’ime ya.”
24  Mgbe onyeisi ndị nche ụlọ nsọ na ndị isi nchụàjà nụrụ okwu ndị a, ọ gbagwojuru ha anya ihe ihe ndị a ga-apụta.
25  Ma otu nwoke bịarutere ma kọọrọ ha, sị: “Lee! Ndị ikom unu tụbara n’ụlọ mkpọrọ nọ n’ụlọ nsọ, ha guzo na-ezi ndị mmadụ ihe.”
26  Mgbe ahụ, onyeisi ndị nche ụlọ nsọ ahụ na ndị ọrụ ya pụrụ wee kpọta ha, ma ha emeghị ya n’ike, ebe ha na-atụ egwu ka ndị mmadụ ghara ịtụ ha nkume.
27  Ya mere, ha kpọtara ha ma mee ka ha guzoro ọtọ n’ụlọ nzukọ Sanhedrin. Nnukwu onye nchụàjà wee jụọ ha,
28  sị: “Anyị nyesiri unu iwu ike ka unu kwụsị ịdị na-ezi ihe n’aha a, n’agbanyeghịkwa nke ahụ, lee! unu emewo ka ozizi unu jupụta Jeruselem, unu kpebikwara ime ka ọbara nwoke a dị anyị n’isi.”
29  Pita na ndịozi ndị ọzọ wee zaa, sị: “Anyị aghaghị irubere Chineke isi dị ka onye na-achị achị karịa mmadụ.
30  Chineke nna nna anyị hà kpọlitere Jizọs, bụ́ onye unu gburu, kwụwa ya n’elu osisi.
31  Chineke buliri onye a elu ka ọ nọrọ n’aka nri ya dị ka Onye Nnọchiteanya Ukwu na Onye Nzọpụta, ka Izrel wee chegharịa, ka e wee gbaghara ha mmehie ha.
32  Anyị bụkwa ndị àmà nke ihe ndị a, otú a kwa ka ọ dị mmụọ nsọ, nke Chineke nyere ndị na-erubere ya isi dị ka onye na-achị achị.”
33  Mgbe ha nụrụ ihe a, ọ dụrụ ha adụ n’obi nke ukwuu, ha wee na-achọ igbu ha.
34  Ma otu nwoke biliri na Sanhedrin, onye Farisii aha ya bụ Gameliel, bụ́ onye na-akụzi Iwu, onye ndị Juu niile na-asọpụrụ, ma nye iwu ka a kpọpụ ndị ikom ahụ n’èzí ruo nwa oge.
35  O wee sị ha: “Ndị ikom Izrel, lezienụ anya n’ihe unu bu n’uche ime banyere ndị a.
36  Dị ka ihe atụ, tupu ụbọchị ndị a, Tiudas biliri, na-ekwu na o nwere ihe ya bụ, ọtụtụ ndị, ihe dị ka narị anọ, sonyeere òtù ya. Ma e gburu ya, e mekwara ka ndị niile na-erubere ya isi gbasasịa wee ghọọ ihe efu.
37  Mgbe nke ya gasịrị, Judas onye Galili biliri n’oge a na-edeba aha n’akwụkwọ, ọ dọtakwara ndị sooro ya. Ma nwoke ahụ lakwara n’iyi, a chụsasịkwara ndị niile na-erubere ya isi n’ebe niile.
38  Ya mere, ka ihe si kwụrụ ugbu a, ana m agwa unu, Unu etinyela aka n’ihe metụtara ndị a, kama hapụnụ ha; (n’ihi na, ọ bụrụ na atụmatụ a ma ọ bụ ọrụ a si n’aka mmadụ, a ga-eme ka ọ daa;
39  ma ọ bụrụ na o si n’aka Chineke, unu agaghị emeli ka ha daa;) ma ọ bụghị ya, ọ pụrụ ịbụ na unu na-alụso Chineke ọgụ.”
40  Ha wee gee ya ntị, ha kpọkwara ndịozi ahụ, pịa ha ihe, ma nye ha iwu ka ha kwụsị ikwu okwu n’aha Jizọs, wee hapụ ha ka ha laa.
41  Ya mere, ha si n’ihu Sanhedrin ahụ pụọ, na-aṅụrị ọṅụ n’ihi na a gụwo ha ná ndị ruru eru ịbụ ndị a ga-emenye ihere n’ihi aha ya.
42  Kwa ụbọchị, n’ụlọ nsọ na site n’ụlọ ruo n’ụlọ, ha nọ na-akụzi ihe n’akwụsịghị akwụsị, na-ezisa ozi ọma banyere Kraịst, bụ́ Jizọs.
Ọrụ 6
1 Ma n’ụbọchị ndị a, mgbe ndị na-eso ụzọ Jizọs nọ na-amụba, ndị Juu na-asụ Grik malitere ịtamu ntamu megide ndị Juu na-asụ Hibru, n’ihi na a na-eleghara ndị inyom ha di ha nwụrụ anya n’ihe ndị a na-ekesa kwa ụbọchị.
2  Ya mere, mmadụ iri na abụọ ahụ kpọrọ ìgwè ndị ahụ na-eso ụzọ Jizọs ka ha bịakwute ha. Ha wee sị ha: “Ọ dịghị mma ka anyị hapụ okwu Chineke wee na-ekesa ihe oriri na tebụl.
3  Ya mere, ụmụnna anyị, chọpụtanụ n’onwe unu ndị ikom asaa a gbaara ezi àmà n’etiti unu, bụ́ ndị jupụtara na mmụọ nsọ na amamihe, ka anyị mee ha ndị ga na-ahụ maka ọrụ a dị mkpa;
4  ma anyị onwe anyị ga-anọgidesi ike n’ikpe ekpere, na-ejekwa ozi banyere okwu Chineke.”
5  Ihe ahụ e kwuru masịkwara ìgwè mmadụ ahụ dum, ha họkwaara Stivin, bụ́ nwoke jupụtara n’okwukwe na mmụọ nsọ, nakwa Filip na Prọkọrọs na Naịkenọ na Taịmọn na Pamenas na Nikọleọs, bụ́ onye Antiọk a tọghatara atọghata;
6  ha wee mee ka ha guzo n’ihu ndịozi ahụ, mgbe ha kpesịrị ekpere, ha bikwasịrị ha aka n’isi.
7  Ya mere, okwu Chineke nọ na-eto eto, ọnụ ọgụgụ nke ndị na-eso ụzọ Jizọs nọkwa na-amụba nke ukwuu na Jeruselem; oké ìgwè ndị nchụàjà malitekwara irube isi n’okwukwe Ndị Kraịst.
8  Ma ebe Stivin jupụtara n’amara na ike, ọ nọ na-eme oké ihe ebube na ihe ịrịba ama n’etiti ndị mmadụ.
9  Ma ndị ikom ụfọdụ biliri, bụ́ ụfọdụ n’ime ndị ahụ a na-akpọ Ụlọ Nzukọ nke Ndị A Tọhapụrụ Atọhapụ, na nke ndị Saịrini na ndị Alegzandria na ndị si Silishia na Eshia, ịrụ Stivin ụka.
10  Otú ọ dị, amamihe na mmụọ o ji na-ekwu okwu karịrị ha.
11  Mgbe ahụ, ha kpaliri ndị ikom na nzuzo ka ha kwuo, sị: “Anyị nụrụ ka ọ na-ekwulu Mozis na Chineke.”
12  Ha wee kpasuo ìgwè mmadụ na ndị okenye na ndị odeakwụkwọ, mgbe ha bịakwutere ya na mberede, ha kpụkwaara ya n’ike ma duru ya gaa Sanhedrin.
13  Ha kpọpụtakwara ndị akaebe ụgha, bụ́ ndị sịrị: “Nwoke a adịghị akwụsị ikwu okwu megide ebe nsọ a nakwa megide Iwu ahụ.
14  Dị ka ihe atụ, anyị nụrụ ka ọ na-ekwu na Jizọs a bụ́ Onye Nazaret ga-akwatu ebe a ma gbanwee omenala ndị Mozis nyefere anyị n’aka.”
15  Ka ndị niile nọ na Sanhedrin legidere ya anya, ha hụrụ na ihu ya dị ka ihu mmụọ ozi.
Ọrụ 7
1 Ma nnukwu onye nchụàjà ahụ sịrị: “Ọ̀ bụ otú ahụ ka ihe ndị a dị?”
2  O wee sị: “Ụmụnna m na ndị bụ́ nna m, nụrụnụ. Chineke nke ebube pụtara ìhè n’ihu nna nna anyị bụ́ Ebreham mgbe ọ nọ na Mesopotemia, tupu ya agaa biri na Heran.
3  O wee sị ya, ‘Si n’ala gị, n’etiti ndị ikwu gị, kwapụ gaa n’ala m ga-egosi gị.’
4  O wee si n’ala ndị Kaldia kwapụ, gaa biri na Heran. Mgbe nna ya nwụsịrị, Chineke mere ka o si ebe ahụ o bi kwapụ, bịa biri n’ala a unu bi ugbu a.
5  Otú ọ dị, o nyeghị ya ihe nketa ọ bụla n’ime ya, ee e, ọbụnadị otu amaụkwụ; kama o kwere nkwa iwere ya nye ya ka ọ bụrụ nke ya, na iwere ya nye mkpụrụ ya nke ga-anọchi ya, mgbe ọ na-enwebeghị nwa.
6  Chineke kwukwara na mkpụrụ ya ga-abụ ndị mbịarambịa ná mba ọzọ, ndị ahụ ga-emekwa ka ha bụrụ ohu ma mekpaa ha ahụ́ ruo narị afọ anọ.
7  ‘M ga-ekpekwa mba ahụ nke ha ga-agbara ohu ikpe,’ ka Chineke kwuru, ‘ha ga-apụtakwa mgbe ihe ndị a gasịrị, ha ga-ejekwara m ozi dị nsọ n’ebe a.’
8  “O nyekwara ya ọgbụgba ndụ nke ibi úgwù; o sikwa otú ahụ ghọọ nna Aịzik, biekwa ya úgwù n’ụbọchị nke asatọ, Aịzik aghọọkwa nna Jekọb, Jekọb aghọọkwa nna nke ndị isi ezinụlọ iri na abụọ ahụ.
9  Ndị isi ezinụlọ ahụ kwosoro Josef ekworo ma resị ya ndị Ijipt. Ma Chineke nọnyeere ya.
10  Ọ napụtakwara ya ná mkpagbu ya niile, meekwa ka o nweta amara na amamihe n’ihu Fero bụ́ eze Ijipt. Fero mere ya onye na-achị Ijipt nakwa ụlọ ya dum.
11  Ma ụnwụ dara n’ala Ijipt na Kenan dum, ya bụ, oké mkpagbu; nna nna anyị hà enwetaghịkwa ihe oriri ọ bụla.
12  Ma Jekọb nụrụ na ihe oriri dị n’Ijipt, o wee zipụ nna nna anyị hà na nke mbụ.
13  Mgbe ha gara nke ugboro abụọ, e mere ka ụmụnne Josef mata onye ọ bụ; Fero wee mata ndị ezinụlọ Josef.
14  Ya mere, Josef ziri ozi wee kpọpụta Jekọb bụ́ nna ya na ndị ikwu ya niile n’ebe ahụ, bụ́ ndị dị mkpụrụ obi iri asaa na ise n’ọnụ ọgụgụ.
15  Jekọb gbadara Ijipt. Ọ nwụkwara; otú ahụkwa ka nna nna anyị hà nwụrụ,
16  e wee buga ha Shikem ma lie ha n’ili nke Ebreham ji ego ọlaọcha zụta n’aka ụmụ Hemọ n’ime Shikem n’ọnụ ahịa ha kwuru.
17  “Mgbe oge na-eru nso ka nkwa ahụ Chineke kwere Ebreham hoo haa wee mezuo, ndị Izrel dịrị ọtụtụ, mụbaakwa n’Ijipt,
18  ruo mgbe eze dị iche malitere ịchị Ijipt, bụ́ onye na-amaghị banyere Josef.
19  Onye a ghọrọ agbụrụ anyị aghụghọ ma jiri ụzọ na-ezighị ezi manye ndị bụ́ nna ka ha gbahapụ ụmụ ọhụrụ ha, ka e wee ghara idebe ha ndụ.
20  Ọ bụ n’oge ahụ ka a mụrụ Mozis, ọ makwara mma na-enweghị atụ. E lekọtakwara ya ruo ọnwa atọ n’ụlọ nna ya.
21  Ma mgbe a gbahapụrụ ya, ada Fero kutere ya ma zụlite ya dị ka nwa ya nwoke.
22  N’ihi ya, a kụziiri Mozis ihe n’amamihe niile nke ndị Ijipt. N’eziokwu, ọ dị ike n’okwu na n’omume.
23  “Ma mgbe ọ gbara afọ iri anọ, ọ batara ya n’obi ịga leta ụmụnne ya, bụ́ ụmụ Izrel.
24  Mgbe ọ hụkwara ka a na-emeso otu onye ihe n’ụzọ na-ezighị ezi, ọ gbachiteere ya ma bọọrọ onye nke a na-emegbu ọbọ site n’igbu onye Ijipt ahụ.
25  O chere na ụmụnne ya ga-aghọta na Chineke na-enye ha nzọpụta site n’aka ya, ma ha aghọtaghị.
26  N’echi ya, ọ bịakwutere ha mgbe ha nọ na-alụ ọgụ, o wee gbalịa ime ka ha dịrị n’udo, sị, ‘Unu bụ ụmụnne. Gịnị mere unu ji na-eme ibe unu ihe ọjọọ?’
27  Ma onye ahụ nke nọ na-eme onye agbata obi ya ihe ọjọọ jụrụ ya ajụ, wee sị, ‘Ònye mere gị onye na-achị anyị na onyeikpe anyị?
28  Ị̀ chọrọ igbu m otú ahụ i gburu onye Ijipt ahụ ụnyaahụ?’
29  Mozis wee gbaa ọsọ ma ghọọ onye mbịarambịa n’ala Midian, bụ́ ebe ọ nọ mụta ụmụ nwoke abụọ.
30  “Mgbe afọ iri anọ gasịrị, otu mmụọ ozi pụtara ìhè n’ihu ya n’ala ịkpa nke Ugwu Saịnaị, n’ọkụ na-enwu n’osisi ogwu.
31  Ma mgbe Mozis hụrụ ya, ihe ọ hụrụ tụrụ ya n’anya. Ma ka ọ na-abịaru nso ka ọ chọpụta ihe na-eme, olu Jehova kwuru, sị,
32  ‘Abụ m Chineke nke nna nna gị hà, Chineke nke Ebreham na nke Aịzik na nke Jekọb.’ Ebe Mozis na-ama jijiji, ọ nwaghị ịchọpụtakwu ihe na-eme.
33  Jehova sịrị ya, ‘Yipụ akpụkpọ ụkwụ gị, n’ihi na ebe i guzo bụ ala dị nsọ.
34  Ahụwo m mmeso ọjọọ a na-emeso ndị m bụ́ ndị nọ n’Ijipt, anụwokwa m ịsụ ude ha, agbadatawokwa m ịnapụta ha. Ugbu a, bịa, m ga-eziga gị Ijipt.’
35  Mozis a, bụ́ onye ha gọnahụrụ, sị, ‘Ònye mere gị onye na-achị achị na onyeikpe?’ nwoke a ka Chineke zipụrụ ka ọ bụrụ ma onye na-achị achị ma onye nnapụta site n’aka mmụọ ozi ahụ nke pụtara ìhè n’ihu ya n’osisi ogwu ahụ.
36  Ọ bụ nwoke a dupụtara ha mgbe o mesịrị ihe ebube na ihe ịrịba ama n’Ijipt na n’Oké Osimiri Uhie nakwa n’ala ịkpa ruo iri afọ anọ.
37  “Onye a bụ Mozis ahụ gwara ụmụ Izrel, sị, ‘Chineke ga-esi n’etiti ụmụnne unu họpụtara unu onye amụma nke dị ka mụ onwe m.’
38  Ọ bụ onye a nọrọ n’etiti ọgbakọ ahụ n’ala ịkpa, ya na mmụọ ozi ahụ nke gwara ya okwu n’Ugwu Saịnaị, gwakwa nna nna anyị hà, ọ natakwara okwu dị nsọ, nke na-enye ndụ, ka o nye unu.
39  Ọ bụ ya ka nna nna anyị hà jụrụ irubere isi, kama ha jụrụ ya. N’obi ha kwa, ha laghachiri n’Ijipt.
40  Ha wee sị Erọn, ‘Meere anyị chi ka ha gaa n’ihu anyị. N’ihi na Mozis a, bụ́ onye dupụtara anyị n’ala Ijipt, anyị amaghị ihe mere ya.’
41  Ya mere, ha mere nwa ehi n’ụbọchị ndị ahụ ma wetara arụsị ahụ àjà wee malite ime onwe ha obi ụtọ n’ihe ha ji aka ha rụọ.
42  Ya mere, Chineke tụgharịrị ma hapụ ha ka ha na-ejere ìgwè ihe dị n’eluigwe ozi dị nsọ, dị nnọọ ka e dere n’akwụkwọ ndị amụma, sị, ‘Unu ụlọ Izrel, ọ bụghị m ka unu chụụrụ anụ n’àjà, ọ bụghịkwa m ka unu chụụrụ àjà dị iche iche ruo afọ iri anọ n’ala ịkpa, ka ọ̀ bụ m?
43  Kama ọ bụ ụlọikwuu nke Molọk na kpakpando nke chi Rifan ka unu buliri elu, bụ́ ihe oyiyi ndị unu mere ife ha ofufe. N’ihi ya, m ga-eme ka a dọrọ unu n’agha gafee Babịlọn.’
44  “Nna nna anyị hà nwere ụlọikwuu nke ihe àmà n’ala ịkpa, dị nnọọ ka o nyere n’iwu mgbe ọ na-agwa Mozis ka o wuo ya dị ka ụkpụrụ ahụ ọ hụrụ si dị.
45  Nna nna anyị hà, bụ́ ndị ọzọ nwetara ya, bubakwara ya, ha na Jọshụa, n’ala ahụ nke bụ́ nke ndị mba ọzọ, bụ́ ndị Chineke chụpụrụ n’ihu nna nna anyị hà. Ọ dịgidere n’ebe a ruo n’ụbọchị Devid.
46  O nwetara ihu ọma n’anya Chineke ma rịọ maka ihe ùgwù nke idokwara Chineke nke Jekọb ebe obibi.
47  Otú ọ dị, ọ bụ Sọlọmọn wuuru ya ụlọ.
48  Ka o sina dị, Onye Kasị Elu adịghị ebi n’ụlọ e ji aka wuo, dị nnọọ ka onye amụma ahụ sịrị,
49  ‘Eluigwe bụ ocheeze m, ụwa bụkwa ihe mgbakwasị ụkwụ m. Olee ụdị ụlọ unu ga-ewuru m? ka Jehova kwuru. Ma ọ bụ, olee ebe bụ maka izu ike m?
50  Ọ bụ aka m mere ihe a niile, ọ́ bụghị ya?’
51  “Ndị na-ekwesi olu ike na ndị a na-ebighị úgwù n’obi na ná ntị, unu na-eguzogide mmụọ nsọ mgbe niile; dị ka nna nna unu hà mere, otú ahụ ka unu na-eme.
52  Ònye n’ime ndị amụma ka nna nna unu hà na-akpagbughị? Ee, ha gburu ndị mara ọkwa tupu oge eruo banyere ọbịbịa nke Onye ezi omume ahụ, bụ́ onye unu ghọworo ugbu a ndị raara ya nye na ndị gburu ya.
53  Unu Ndị natara Iwu ahụ dị ka ndị mmụọ ozi si nye ya ma unu edebeghị ya.”
54  Ma, mgbe ha nụrụ ihe ndị a, o wee dụọ ha adụ n’obi ha, ha wee malite ịta ikikere ezé megide ya.
55  Ma ebe o jupụtara na mmụọ nsọ, o legidere anya n’ime eluigwe ma hụ ebube Chineke, hụkwa Jizọs ka o guzo n’aka nri Chineke.
56  O wee, sị: “Lee! Ana m ahụ eluigwe ka e meghere ya nakwa Nwa nke mmadụ ka o guzo n’aka nri Chineke.”
57  Ha wee were oké olu tie mkpu, kpuchie aka ná ntị ha, jirikwa otu obi bịakwasị ya n’ike.
58  Mgbe ha tụpụsịkwara ya n’azụ obodo, ha malitere ịtụ ya nkume. Ndị akaebe ahụ wụsakwara uwe elu ha n’ụkwụ nwa okorobịa a na-akpọ Sọl.
59  Ha wee malite ịtụ Stivin nkume ka ọ na-arịọ arịrịọ wee sị: “Onyenwe anyị Jizọs, nara mmụọ m.”
60  O wee gbuo ikpere n’ala, jiri oké olu tie mkpu, sị: “Jehova, agụla mmehie a megide ha.” Mgbe o kwusịkwara nke a, ọ dara n’ụra ọnwụ.
Ọrụ 8
1 Ma Sọl kwadoro ogbugbu e gburu ya. N’ụbọchị ahụ, a malitere ịkpagbu ọgbakọ ahụ dị na Jeruselem; a chụsasịrị mmadụ niile n’ógbè ndị dị gburugburu Judia na Sameria, ma e wezụga ndịozi.
2  Ma ndị ikom na-asọpụrụ Chineke buuru Stivin gaa lie, ha kwakwaara ya ákwá arịrị dị ukwuu.
3  Otú ọ dị, Sọl malitere imeso ọgbakọ ahụ n’ụzọ jọgburu onwe ya. Ọ na-awakwasị ụlọ niile n’otu n’otu, na-adọkpụpụta ma ndị ikom ma ndị inyom, ọ na-enyefekwa ha ka a tụba ha n’ụlọ mkpọrọ.
4  Otú ọ dị, ndị ahụ a chụsasịrị gazuru ala ahụ na-ezisa ozi ọma banyere okwu Chineke.
5  Filip, n’onwe ya, gbadara obodo Sameria ma malite ikwusara ha Kraịst.
6  Ìgwè mmadụ ahụ ji otu obi na-aṅa ntị n’ihe ndị Filip na-ekwu. Ha nọ na-ege ntị ma na-ekiri ihe ịrịba ama ndị ọ na-eme.
7  N’ihi na e nwere ọtụtụ ndị nwere mmụọ na-adịghị ọcha, mmụọ ndị a na-etikwa mkpu n’oké olu wee pụta. A gwọkwara ọtụtụ ndị ahụ́ ha kpọnwụrụ akpọnwụ na ndị ngwọrọ.
8  Oké ọṅụ wee dị n’obodo ahụ.
9  Ma n’obodo ahụ, e nwere otu nwoke aha ya bụ Saịmọn, bụ́ onye nọ na-eme anwansi tupu oge a, na-emekwa ihe na-eju obodo Sameria anya, na-ekwu na ya onwe ya bụ nnukwu mmadụ.
10  Ha niile, malite n’onye kasị nta ruo n’onye kasị ukwuu, na-aṅa ya ntị ma na-ekwu, sị: “Nwoke a bụ Ike Chineke, nke a pụrụ ịkpọ Ike Ukwu.”
11  N’ihi ya, ha na-aṅa ya ntị n’ihi na o ji ike anwansi ya mee ihe juru ha anya ruo oge dịtụ anya.
12  Ma mgbe ha kweere n’ihe Filip kwuru, bụ́ onye nọ na-ezisa ozi ọma alaeze Chineke na banyere aha Jizọs Kraịst, e mere ha baptizim, ma ndị ikom ma ndị inyom.
13  Saịmọn ghọkwara onye kwere ekwe, mgbe e mesịkwara ya baptizim, ya na Filip na-anọ mgbe niile; o jukwara ya anya mgbe ọ hụrụ ihe ịrịba ama na-emenụ na oké ọrụ dị ike ndị a na-arụ.
14  Mgbe ndịozi nọ na Jeruselem nụrụ na Sameria anabatawo okwu Chineke, ha zigaara ha Pita na Jọn;
15  ndị a gakwara ma kpeere ha ekpere ka ha nata mmụọ nsọ.
16  N’ihi na ọ ka-adakwasịghị onye ọ bụla n’ime ha, kama ọ bụ naanị na e mewo ha baptizim n’aha Onyenwe anyị Jizọs.
17  Mgbe ahụ, ha bikwasịrị ha aka n’isi, ha wee malite ịnata mmụọ nsọ.
18  Ma mgbe Saịmọn hụrụ na a na-enye mmụọ nsọ mgbe ndịozi ahụ bikwasịrị mmadụ aka n’isi, o nyere ha ego,
19  sị: “Nyekwanụ mụ onwe m ikike a, ka onye ọ bụla m ga-ebikwasị aka m n’isi wee nata mmụọ nsọ.”
20  Ma Pita sịrị ya: “Ka gị na ọlaọcha gị laa n’iyi, n’ihi na i chere na ị pụrụ iji ego nweta onyinye nke Chineke na-enye n’efu.
21  I nweghị òkè ma ọ bụ ihe nketa n’ihe a, n’ihi na obi gị akwụghị ọtọ n’anya Chineke.
22  Ya mere, chegharịa n’ihe ọjọọ a ị na-eme, rịọsiekwa Jehova arịrịọ ike, ka e wee gbaghara gị ihe ọjọọ obi gị na-echepụta, ma ọ bụrụ na ọ ga-ekwe omume;
23  n’ihi na ahụrụ m na ị bụ akpa ilu nke na-egbu mmadụ, bụrụkwa agbụ ajọ omume.”
24  Saịmọn zara, sị: “Rịọsierenụ m Jehova arịrịọ ike ka nke ọ bụla n’ime ihe unu kwuru wee ghara ịbịakwasị m.”
25  Ya mere, mgbe ha gbasịrị àmà nke ọma ma kwuo okwu Jehova, ha gaghachiri Jeruselem, ha wee na-ezisara ọtụtụ obodo nta nke ndị Sameria ozi ọma.
26  Otú ọ dị, mmụọ ozi Jehova sịrị Filip: “Bilie gaa n’ebe ndịda n’okporo ụzọ nke si Jeruselem gaa Geza.” (Ọ bụ ụzọ dị n’ọzara.)
27  Ya mere, o biliri gaa, ma, lee! otu ọnaozi Itiopia, nke nwere ike dị ukwuu n’okpuru Kandesi bụ́ eze nwaanyị ndị Itiopia, onye na-elekọta akụ̀ ya niile. Ọ gara Jeruselem ife Chineke,
28  ma ọ nọ na-alọta, nọrọkwa n’ụgbọ ịnyịnya ya ma na-agụpụta akwụkwọ Aịzaya onye amụma.
29  Mmụọ nsọ wee sị Filip: “Garuo nso n’ụgbọ ịnyịnya a.”
30  Filip wee gbara ọsọ gaa n’akụkụ ya ma nụ ka ọ na-agụpụta akwụkwọ Aịzaya onye amụma, o wee sị: “Ị̀ maara n’ezie ihe ị na-agụ?”
31  O wee sị: “N’ezie, olee otú m ga-esi mara, ma ọ bụrụ na mmadụ eduzighị m?” O wee rịọsie Filip ike ka ọ rịgota ma soro ya nọdụ ala.
32  Ma akụkụ Akwụkwọ Nsọ nke ọ na-agụpụta bụ nke a: “Dị ka atụrụ, a kpụtara ya n’ebe a ga-egbu ya, dịkwa ka nwa atụrụ na-adịghị ekwu okwu n’ihu onye na-akpacha ya ajị, otú ahụ ka ọ na-adịghị emepe ọnụ ya.
33  N’oge e wedara ya ala, e wepụrụ ezi ikpe n’ebe ọ nọ. Ònye ga-akọ n’ụzọ zuru ezu banyere ọgbọ ya? N’ihi na e wepụwo ndụ ya n’ụwa.”
34  Ọnaozi ahụ sịrị Filip: “Ana m arịọ gị, Ọ̀ bụ onye ka onye amụma a na-ekwu ihe a banyere ya? Ọ̀ bụ banyere onwe ya ka ọ̀ bụ banyere onye ọzọ?”
35  Filip meghere ọnụ ya, malite n’akụkụ Akwụkwọ Nsọ a, o zisaara ya ozi ọma banyere Jizọs.
36  Ma ka ha nọ na-aga n’okporo ụzọ ahụ, ha bịarutere n’otu mmiri, ọnaozi ahụ wee sị: “Lee! Mmiri; gịnị na-egbochi ime m baptizim?”
37  ——
38  Ya mere, o nyere iwu ka ụgbọ ịnyịnya ahụ kwụsị, ha abụọ banyekwara n’ime mmiri ahụ, ma Filip ma ọnaozi ahụ; o wee mee ya baptizim.
39  Mgbe ha si na mmiri ahụ pụta, mmụọ Jehova duuru Filip pụọ ngwa ngwa, ọnaozi ahụ ahụghịkwa ya ọzọ, n’ihi na ọ nọgidere na-agara onwe ya na-aṅụrị ọṅụ.
40  Ma a hụrụ na Filip nọ n’Ashdọd, ọ gazukwara ókèala ahụ ma nọgide na-ezisara obodo niile ozi ọma ruo mgbe ọ garuru Sesaria.
Ọrụ 9
1 Ma Sọl, onye ka na-eyi ndị na-eso ụzọ Onyenwe anyị egwu, na-achọsikwa ike igbu ha, gakwuuru nnukwu onye nchụàjà
2  ma gwa ya ka o nye ya akwụkwọ ozi ndị ọ ga-eji gaa n’ụlọ nzukọ ndị dị na Damaskọs, ka o wee kee onye ọ bụla nke so n’Ụzọ Ahụ agbụ ma kpụrụ ya bịa Jeruselem, ma ndị ikom ma ndị inyom.
3  Ka ọ nọ na-eme njem, ọ bịaruru Damaskọs nso. Mgbe ahụ, ìhè si n’eluigwe nwuo gburugburu ya na mberede,
4  o wee daa n’ala ma nụ olu nke na-agwa ya, sị: “Sọl, Sọl, gịnị mere i ji na-akpagbu m?”
5  O wee sị: “Ị̀ bụ onye, Onyenwe anyị?” Ọ sịrị ya: “Abụ m Jizọs, onye ị na-akpagbu.
6  Otú o sina dị, bilie banye n’ime obodo, a ga-agwakwa gị ihe ị ga-eme.”
7  Ma ndị ikom ya na ha na-eme njem guzo n’ekwughị okwu. N’ezie, ha na-anụ olu okwu, ma ọ dịghị onye ha na-ahụ.
8  Ma Sọl si n’ala bilie, ọ dịghịkwa ihe ọ na-ahụ n’agbanyeghị na anya ya meghere emeghe. Ya mere, ha sekpụụrụ ya n’aka ma duru ya banye Damaskọs.
9  Ruo ụbọchị atọ, ọ hụghị ihe ọ bụla, o righị ihe, ọ ṅụghịkwa ihe ọṅụṅụ.
10  Na Damaskọs, e nwere otu onye na-eso ụzọ Jizọs aha ya bụ Ananayas, Onyenwe anyị gwara ya n’ọhụụ, sị: “Ananayas!” O wee sị: “Lee m, Onyenwe anyị.”
11  Onyenwe anyị wee sị ya: “Bilie, gaa n’okporo ámá a na-akpọ Nke Kwụ Ọtọ, chọọkwa, n’ụlọ Judas, otu nwoke aha ya bụ Sọl, onye Tasọs. N’ihi na, lee! ọ na-ekpe ekpere.
12  N’ọhụụ, ọ hụrụ ka otu nwoke aha ya bụ Ananayas batara ma bikwasị ya aka n’isi ka o wee maliteghachi ịhụ ụzọ.”
13  Ma Ananayas zara, sị: “Onyenwe anyị, anụwo m n’ọnụ ọtụtụ ndị banyere nwoke a, nụkwa ọtụtụ ihe ọjọọ o mere ndị nsọ gị na Jeruselem.
14  O nwekwara ikike ndị isi nchụàjà nyere ya ike ndị niile na-akpọku aha gị agbụ.”
15  Ma Onyenwe anyị gwara ya, sị: “Gawa, n’ihi na nwoke a bụ arịa m họọrọ ka o buru aha m gakwuru ndị mba ọzọ, gakwurukwa ndị eze na ụmụ Izrel.
16  N’ihi na m ga-egosi ya nke ọma ọtụtụ ahụhụ ọ na-aghaghị ịta n’ihi aha m.”
17  Ya mere, Ananayas pụrụ ma banye n’ụlọ ahụ, o bikwasịkwara ya aka n’isi wee sị: “Sọl, nwanna m, Onyenwe anyị, bụ́ Jizọs ahụ nke pụtara ìhè n’ihu gị n’ụzọ i si bịa, ezitewo m, ka i wee hụwa ụzọ ma jupụta na mmụọ nsọ.”
18  Ihe yiri akpịrịkpa si n’anya ya dapụtasịa ozugbo, o wee hụwa ụzọ; o bilikwara, e wee mee ya baptizim,
19  o wee rie nri ma nweta ume. Ya na ndị ahụ na-eso ụzọ Jizọs nọ na Damaskọs nọrọ ruo ụbọchị ụfọdụ,
20  ozugbo ahụ, n’ụlọ nzukọ, ọ malitere ikwusa Jizọs, na ọ bụ Onye a bụ Ọkpara Chineke.
21  Ma o juru ndị niile na-anụ ihe ọ na-ekwu anya, ha na-ekwukwa, sị: “Onye a ọ́ bụghị nwoke ahụ nke kpagburu ndị na-akpọku aha a na Jeruselem, onye bịakwara ebe a n’ihi nzube nke a, ka o kee ha agbụ ma kpụrụ ha gakwuru ndị isi nchụàjà?”
22  Ma Sọl nọ na-enwetakwu ike, ma na-etinye ndị Juu bi na Damaskọs ná mgbagwoju anya ka ọ na-egosi n’ụzọ ezi uche dị na ya na onye a bụ Kraịst.
23  Ma mgbe ọtụtụ ụbọchị gafere, ndị Juu gbara izu igbu ya.
24  Otú ọ dị, Sọl matara banyere nkata ha kpaara ya. Ma ha na-echesikwa ọnụ ụzọ ámá nche ike ma ehihie ma abalị ka ha wee gbuo ya.
25  Ya mere, ndị na-eso ụzọ ya kpọọrọ ya ma si n’oghere dị ná mgbidi jiri nkata butuo ya n’abalị.
26  Mgbe ọ bịarutere Jeruselem ọ gbalịrị isonyere ndị ahụ na-eso ụzọ; ma ha niile na-atụ ya egwu, n’ihi na ha ekwetaghị na ọ bụ onye na-eso ụzọ.
27  Ya mere, Banabas nyeere ya aka, duru ya gakwuru ndịozi, o wee kọọrọ ha n’ụzọ zuru ezu otú ya si hụ Onyenwe anyị n’okporo ụzọ, kọọkwara ha na ọ gwara ya okwu, nakwa otú ya si kwuo okwu n’atụghị egwu n’aha Jizọs na Damaskọs.
28  Ya na ha wee nọrọ, na-ejegharị na Jeruselem n’enweghị ihe mgbochi, na-ekwukwa okwu n’aha Onyenwe anyị n’atụghị egwu;
29  ya na ndị Juu ndị na-asụ Grik na-ekwurịtakwa okwu ma na-arụrịta ụka. Ma ndị a nwara igbu ya.
30  Mgbe ụmụnna chọpụtara nke a, ha kpọdatara ya Sesaria ma ziga ya Tasọs.
31  Ya mere, ọgbakọ dị na Judia na Galili na Sameria dum banyere n’oge udo, e wee na-ewuli ya elu; ha nọgidekwara na-amụba ka ha na-eje ije n’egwu Jehova, na-adịkwa ndụ n’ụzọ kwekọrọ ná nkasi obi ha na-enweta site na mmụọ nsọ.
32  Ka Pita nọ na-aga n’ebe niile, ọ bịakwutekwara ndị nsọ bi na Lida.
33  N’ebe ahụ, ọ hụrụ otu nwoke aha ya bụ Anias, bụ́ onye dina n’ihe ndina ya kemgbe afọ asatọ, n’ihi na ahụ́ ya kpọnwụrụ akpọnwụ.
34  Pita wee sị ya: “Anias, Jizọs Kraịst na-agwọ gị. Bilie fụkọta ihe ndina gị.” O wee bilie ozugbo ahụ.
35  Ndị niile bi na Lida na mbara ala Sharọn hụkwara ya wee chigharịkwuru Onyenwe anyị.
36  Ma na Jọpa, e nwere otu onye na-eso ụzọ Jizọs aha ya bụ Tabita, nke pụtara Dọkas, ma a sụgharịa ya. O jupụtara n’ezi ọrụ na onyinye ebere nke ọ na-enye.
37  Ma n’ụbọchị ndị ahụ, ọ dabara na ọ dara ọrịa wee nwụọ. Ya mere, ha sara ya ahụ́ ma dọba ya n’otu ọnụ ụlọ dị n’elu.
38  Ma ebe Lida dị Jọpa nso, mgbe ndị na-eso ụzọ Jizọs nụrụ na Pita nọ n’obodo a, ha ziri ndị ikom abụọ ka ha gakwuru ya wee rịọsie ya arịrịọ ike, sị: “Biko, egbula oge ịbịakwute anyị.”
39  Pita wee bilie soro ha gaa. Mgbe ọ bịarutekwara, ha duuru ya gaa n’ọnụ ụlọ ahụ dị n’elu; ndị inyom niile di ha nwụrụ pụtara n’ihu ya na-akwa ákwá ma na-egosi ya ọtụtụ uwe ime na uwe elu ndị Dọkas na-akwa mgbe ya na ha nọ.
40  Ma Pita mere ka mmadụ niile pụọ n’èzí. O gburu ikpere n’ala, kpee ekpere. Mgbe ọ tụgharịrị chee ihu n’ebe ozu ahụ dọ, ọ sịrị: “Tabita, bilie!” O meghere anya ya, ozugbo ọ hụkwara Pita, o biliri nọrọ ọdụ.
41  O nyere ya aka ya ma selie ya elu, o wee kpọọ ndị nsọ na ndị inyom ahụ di ha nwụrụ ma chee ya n’ihu ha ná ndụ.
42  Nke a ghọrọ ihe a maara na Jọpa niile, ọtụtụ ndị ghọkwara ndị kweere n’Onyenwe anyị.
43  Ọ nọgidere na Jọpa ruo ọtụtụ ụbọchị ya na otu onye bụ́ Saịmọn, onye na-esiji akpụkpọ anụ.
Ọrụ 11
1  Ma, ndịozi na ụmụnna nọ na Judia nụrụ na ndị mba ọzọ anatawokwa okwu Chineke.
2  Ya mere, mgbe Pita gbagotere Jeruselem, ndị na-akwado ibi úgwù malitere ịrụ ya ụka,
3  na-ekwu na ọ banyere n’ụlọ ndị ikom a na-ebighị úgwù, sorokwa ha rie ihe.
4  Pita bidoro ikwu okwu wee gaa n’ihu ịkọwara ha ihe niile, sị:
5  “Anọ m n’obodo Jọpa na-ekpe ekpere, n’ọhụụ, ahụrụ m otu arịa ka ọ na-agbadata dị ka nnukwu ibé ákwà linin nke e ji isi anọ ya aka, nke e si n’eluigwe na-ewedata, o rutekwara m nso nke ọma.
6  Ka m nọ na-ele anya n’ime ya, eleruru m anya ma hụ anụ ndị nwere ụkwụ anọ, bụ́ ndị bi n’ụwa, na anụ ọhịa na ihe ndị na-akpụ akpụ na anụ ufe niile nke eluigwe.
7  Anụkwara m ka otu olu sịrị m: ‘Bilie, Pita, gbuo rie!’
8  Ma m sịrị, ‘Ọ dịghị ma ọlị, Onyenwe anyị, n’ihi na ihe rụrụ arụ ma ọ bụ ihe na-adịghị ọcha abatụbeghị m n’ọnụ.’
9  Na nke ugboro abụọ ya, olu ahụ nke si n’eluigwe zara, sị, ‘Kwụsị ịkpọ ihe Chineke mere ka ha dị ọcha ihe rụrụ arụ.’
10  Nke a mere nke ugboro atọ ya, e wee dọrọghachi ihe niile gaa n’eluigwe.
11  Lee! ozugbo ahụ, e nwere ndị ikom atọ guzo n’ihu ụlọ ahụ anyị nọ n’ime ya, ha bụ ndị e si na Sesaria zite ka ha bịakwute m.
12  Ya mere, mmụọ nsọ gwara m ka m soro ha gawa, n’enweghị obi abụọ ọ bụla. Ma ụmụnna isii ndị a sokwa m gaa, anyị wee banye n’ime ụlọ nwoke ahụ.
13  “Ọ kọọrọ anyị otú o si hụ mmụọ ozi ka o guzo n’ụlọ ya wee sị: ‘Ziga ndị ikom na Jọpa ka ha gaa kpọọ Saịmọn, onye a na-akpọkwa Pita,
14  ọ ga-agwakwa gị ihe ndị ahụ bụ́ ihe ndị a pụrụ isite na ha zọpụta gị na ezinụlọ gị.’
15  Ma mgbe m malitere ikwu okwu, mmụọ nsọ dakwasịrị ha dị nnọọ ka ọ dakwasịkwara anyị ná mmalite.
16  M wee cheta okwu Onyenwe anyị, ihe ọ na-ekwu n’oge gara aga, sị, ‘Jọn ji mmiri mee baptizim, ma a ga-eji mmụọ nsọ mee unu baptizim.’
17  Ya mere, ọ bụrụ na Chineke nyere ha otu onyinye ahụ a na-enye n’efu dị ka o nyekwara anyị bụ́ ndị kweere n’Onyenwe anyị Jizọs Kraịst, ònye ka m bụ na m ga-enwe ike igbochi Chineke ime ihe?”
18  Ma mgbe ha nụrụ ihe ndị a, ha kwetara, ha wee nye Chineke otuto, sị: “Ọ bụrụ otú ahụ, Chineke enyewo ndị mba ọzọ ohere ichegharị ka ha onwe ha kwa wee nweta ndụ.”
19  N’ihi ya, ndị a chụsasịrị n’ihi mkpagbu nke malitere n’ihe banyere Stivin garuru Finishia na Saịprọs na Antiọk, ma ha agwaghị onye ọ bụla okwu Chineke ma e wezụga naanị ndị Juu.
20  Otú ọ dị, e nwere ụfọdụ n’ime ha bụ́ ndị Saịprọs na ndị Saịrini bụ́ ndị bịara Antiọk ma malite ịgwa ndị na-asụ Grik okwu, na-ezisa ozi ọma banyere Onyenwe anyị Jizọs.
21  Aka Jehova dịnyekwaara ha, ọnụ ọgụgụ dịkwa ukwuu bụ́ ndị ghọrọ ndị kwere ekwe chigharịkwuuru Onyenwe anyị.
22  Akụkọ banyere ha ruru ọgbakọ dị na Jeruselem ntị, ha wee zipụ Banabas ka ọ gaa Antiọk.
23  Mgbe ọ bịarutere wee hụ obiọma Chineke nke na-erughịrị mmadụ, ọ ṅụrịrị ọṅụ ma malite ịgba ha niile ume ka ha jiri obi ha kpebisie ike ịnọgide n’ime Onyenwe anyị;
24  n’ihi na ọ bụ ezi mmadụ ma jupụta na mmụọ nsọ na okwukwe. Ìgwè mmadụ dị ukwuu wee kwere n’Onyenwe anyị.
25  Ya mere, ọ gawara Tasọs ka ọ chọọ Sọl nke ọma,
26  mgbe ọ chọtara ya, ọ kpọtakwara ya Antiọk. Ya mere, ruo otu afọ zuru ezu, ha na ha na-ezukọta n’ọgbakọ, ha zikwara ìgwè mmadụ dị ukwuu ihe. Ọ bụkwa n’Antiọk ka e bu ụzọ site ná nduzi Chineke gụọ ndị na-eso ụzọ Jizọs aha bụ́ Ndị Kraịst.
27  Ma n’ụbọchị ndị a, ndị amụma si na Jeruselem gbadata Antiọk.
28  Otu n’ime ha, onye aha ya bụ Agabọs, biliri wee site n’ike mmụọ nsọ gosi na oké ụnwụ ga-ada n’elu ụwa dum mmadụ bi; bụ́ ụnwụ nke dara n’oge Klọdiọs.
29  Ya mere, ndị na-eso ụzọ Jizọs kpebisiri ike, onye ọ bụla n’ime ha dị ka o nwere ike inye, izigara ụmụnna bi na Judia ihe enyemaka;
30  ha mekwara otú a, wee zigara ya ndị okenye site n’aka Banabas na Sọl.
Ọrụ 17
1  Ha wee mee njem gafee Amfipọlis na Apọlonịa, bịarute Tesalonaịka, bụ́ ebe e nwere ụlọ nzukọ ndị Juu.
2  Ya mere, dị ka Pọl na-emekarị, ọ bakwuuru ha, ya na ha nọ na-atụgharị uche n’Akwụkwọ Nsọ ruo ụbọchị izu ike atọ,
3  na-akọwa ma jiri ihe e dere n’Akwụkwọ Nsọ na-egosi na ọ dị mkpa ka Kraịst taa ahụhụ, ka o sikwa ná ndị nwụrụ anwụ bilie, na-asị: “Ọ bụ onye a bụ Kraịst, ya bụ, Jizọs a, onye m na-ekwusara unu.”
4  N’ihi ya, ụfọdụ n’ime ha ghọrọ ndị kwere ekwe, sorokwa Pọl na Saịlas na-akpakọrịta, ìgwè ndị Grik bara ụba bụ́ ndị na-efe Chineke na ọtụtụ ndị inyom a ma ama mere otú ahụ.
5  Ma ebe ndị Juu na-ekwo ekworo, ha kpọọrọ ụfọdụ ndị ikom ọjọọ n’etiti ndị na-akwụgharị n’ọma ahịa, ha wee ghọọ otu ìgwè mmadụ, wee mee ka obodo ahụ jupụta n’oké ụzụ. Ha wakpokwara ụlọ Jesin wee na-achọ inyefe ha n’aka ìgwè ahụ na-akpa aghara.
6  Ma mgbe ha na-ahụghị ha, ha dọkpụụrụ Jesin na ụmụnna ụfọdụ gakwuru ndị na-achị obodo, na-eti mkpu, sị: “Ndị a, bụ́ ndị kpuworo elu ụwa mmadụ bi ihu, nọkwa n’ebe a,
7  Jesin nabatakwara ha nke ọma. Ndị a niile na-emekwa ihe megidere iwu Siza, na-ekwu na e nwere eze ọzọ, bụ́ Jizọs.”
8  N’ezie, ha kpasuru ìgwè mmadụ ahụ na ndị na-achị obodo mgbe ha nụrụ ihe ndị a;
9  mgbe ha bukwa ụzọ natasịa ihe ibé zuru ezu n’aka Jesin na ndị nke ọzọ, ha hapụrụ ha ka ha laa.
10  Ozugbo o ruru n’abalị, ụmụnna zipụrụ ma Pọl ma Saịlas ka ha gaa Beria. Mgbe ha garuru, ha banyere n’ụlọ nzukọ ndị Juu.
11  Ndị Beria nwere ezi obi karịa ndị bi na Tesalonaịka, n’ihi na ha ji oké ịnụ ọkụ n’obi nabata okwu Chineke, na-enyocha Akwụkwọ Nsọ nke ọma kwa ụbọchị iji mara ma ihe ndị a hà dị otú ahụ.
12  Ya mere, ọtụtụ n’ime ha ghọrọ ndị kwere ekwe, otú a kwa ka ọ dị ọtụtụ ndị inyom na ndị ikom Grik a na-akwanyere ùgwù.
13  Ma mgbe ndị Juu ndị si Tesalonaịka nụrụ na Pọl kwusakwara okwu Chineke na Beria, ha bịakwara ebe ahụ ka ha kpalie ma kpasuo ọha mmadụ.
14  Mgbe ahụ, ụmụnna zipụrụ Pọl ozugbo ka ọ garuo oké osimiri; ma Saịlas na Timoti nọgidere n’ebe ahụ.
15  Otú ọ dị, ndị na-edupụ Pọl duuru ya ruo Atens, mgbe ha natasịrị iwu ka Saịlas na Timoti bịakwute ya ngwa ngwa o kwere omume, ha lawara.
16  Ma ka Pọl nọ na-echere ha n’Atens, o wutere ya na mmụọ ya mgbe ọ hụrụ na obodo ahụ jupụtara n’arụsị.
17  N’ihi ya, ọ malitere iso ndị Juu na ndị ọzọ bụ́ ndị na-efe Chineke na-atụgharị uche n’ụlọ nzukọ. Kwa ụbọchị, ọ na-esokwa ndị nọ n’ọma ahịa atụgharị uche.
18  Ma ụfọdụ ndị ọkà ihe ọmụma, bụ́ ndị òtù Epikurọs na ndị òtù Stoik, malitere ịrụ ya ụka, ụfọdụ na-asị: “Gịnị ka onye ekwurekwu a chọrọ ikwu?” Ndị ọzọ na-asị: “O yiri onye na-ekwusa banyere chi ndị mba ọzọ.” Ọ bụ n’ihi na ọ na-ezisa ozi ọma banyere Jizọs na mbilite n’ọnwụ ya.
19  Ha wee jide ya, kpụrụ ya gaa n’Ariopagọs, sị ya: “Ànyị nwere ike ịmara ihe ozizi ọhụrụ a nke i na-ezi bụ?
20  N’ihi na ị na-akụzi ihe ndị anyị na-anụtụbeghị ná ntị. Ya mere, anyị chọrọ ịmara ihe ihe ndị a pụtara.”
21  N’eziokwu, ndị Atens, tinyere ndị mba ọzọ niile bịara ịnọtụ nwa oge n’ebe ahụ adịghị eji oge ezumike ha eme ihe ọzọ ma e wezụga ịkọ ma ọ bụ ige ntị n’ihe ọhụrụ.
22  Ma Pọl guzoro ọtọ n’etiti Ariopagọs wee sị: “Ndị Atens, ahụrụ m na, n’ihe niile, o yiri ka ùnu na-ekpere chi dị iche iche karịa ndị ọzọ.
23  Dị ka ihe atụ, mgbe m na-agafe ma na-eleru anya nke ọma n’ihe unu na-enye nsọpụrụ, ahụkwara m otu ebe ịchụàjà nke ihe e dere n’elu ya bụ: ‘Nye Chi A Na-amaghị Ama.’ Ya mere, ihe unu na-efe n’amaghị ama, ọ bụ ya ka m na-ekwusara unu.
24  Chineke nke kere ụwa na ihe niile dị n’ime ya, ebe ọ bụ Onyenwe eluigwe na ụwa, ọ dịghị ebi n’ụlọ nsọ ndị e ji aka wuo,
25  aka ụmụ mmadụ adịghịkwa ejere ya ozi dị ka à ga-asị na o nwere ihe na-akpa ya, n’ihi na ya onwe ya na-enye mmadụ niile ndụ na ume na ihe niile.
26  O sitekwara n’otu mmadụ mee mba ọ bụla nke ụmụ mmadụ, ka ha biri n’elu ala dum, o kpebikwara oge dị iche iche a kara aka, kpaakwara ebe obibi nke ụmụ mmadụ ókè,
27  ka ha wee chọọ Chineke, ka ha wee sọọ ìsì ma chọta ya n’ezie, ọ bụ ezie na ọ nọghị n’ebe dị anya n’ebe onye ọ bụla n’ime anyị nọ.
28  N’ihi na ọ bụ ya nyere anyị ndụ, meekwa ka anyị na-ejegharị, na-adị ndụ, ọbụna dị ka ụfọdụ ndị na-ede abụ uri n’etiti unu kwuru, ‘N’ihi na anyị bụkwa ndị ọ mụrụ.’
29  “Ya mere, ebe ọ bụ na anyị bụ ndị Chineke mụrụ, anyị ekwesịghị iche na Chineke yiri ọlaedo ma ọ bụ ọlaọcha ma ọ bụ nkume, dị ka ihe a kpụrụ akpụ site na nkà na nchepụta nke mmadụ.
30  N’eziokwu, Chineke elefuruwo oge amaghị ihe dị otú ahụ anya, ma ugbu a ọ na-agwa ihe a kpọrọ mmadụ na ha niile kwesịrị ichegharị n’ebe niile.
31  N’ihi na o wepụtawo otu ụbọchị nke o zubere ikpe elu ụwa mmadụ bi ikpe n’ezi omume site n’aka otu nwoke onye ọ họpụtara, o nyewokwa mmadụ niile ihe ga-emesi ha obi ike, ebe ọ bụ na o mere ka o si ná ndị nwụrụ anwụ bilie.”
32  Mgbe ha nụrụ banyere mbilite n’ọnwụ nke ndị nwụrụ anwụ, ụfọdụ malitere ịkwa emo, ebe ndị ọzọ sịrị: “Anyị ga-anụ banyere nke a ọbụna n’oge ọzọ.”
33  Ya mere, Pọl si n’etiti ha pụọ,
34  ma ndị ikom ụfọdụ sonyeere ya wee ghọọ ndị kwere ekwe, ụfọdụ n’ime ha bụ Dayọnisiọs, bụ́ ọkàikpe nke ụlọikpe Ariopagọs, na otu nwaanyị aha ya bụ Damaris, na ndị ọzọ ma e wezụga ndị a.
Ọrụ 18
1  Mgbe ihe ndị a gasịrị, ọ hapụrụ Atens wee bịa Kọrịnt.
2  O wee hụ otu onye Juu aha ya bụ Akwịla, bụ́ onye Pọntọs onye si Ịtali bịa n’oge na-adịbeghị anya, nakwa Prisila nwunye ya, n’ihi na Klọdiọs nyere ndị Juu niile iwu ka ha pụọ na Rom. Ya mere, ọ gakwuuru ha,
3  ebe ya na ha nwere otu ụdị aka ọrụ, o binyeere ha n’ebe obibi ha, ha rụkọkwara ọrụ, n’ihi na aka ọrụ ha bụ ịkpa ákwà ụlọikwuu.
4  Otú ọ dị, ọ na-ekwu okwu n’ụlọ nzukọ kwa ụbọchị izu ike, na-emekwa ka ndị Juu na ndị Grik kwere.
5  Ma mgbe Saịlas na Timoti si Masedonia gbadata, Pọl malitere ikwusasi okwu Chineke ike, na-agbara ndị Juu àmà iji gosi na Jizọs bụ Kraịst.
6  Ma mgbe ha nọ na-eguzogide ma na-ekwujọ ya, o fechara uwe ya wee sị ha: “Ka ọbara unu dị unu n’isi. Aka m dị ọcha. Site ugbu a gaa n’ihu, m ga-ejekwuru ndị mba ọzọ.”
7  Ya mere, o si n’ebe ahụ pụọ ma banye n’ụlọ otu nwoke aha ya bụ Tishiọs Jọstọs, onye na-efe Chineke, onye ụlọ ya dị n’akụkụ ụlọ nzukọ.
8  Ma Krispọs, onyeisi oche nke ụlọ nzukọ ghọrọ onye kwere ekwe n’Onyenwe anyị, otú a kwa ka ọ dị ezinụlọ ya dum. Ọtụtụ n’ime ndị Kọrịnt bụ́ ndị nụrụ ya malitere ikwere nakwa ịbụ ndị e mere baptizim.
9  N’abalị, Onyenwe anyị gwara Pọl n’ọhụụ, sị: “Atụla egwu, kama na-ekwu okwu, agbachikwala nkịtị,
10  n’ihi na anọnyeere m gị, ọ dịghịkwa onye ga-eme gị ihe iji merụọ gị ahụ́; n’ihi na enwere m ọtụtụ mmadụ n’obodo a.”
11  N’ihi ya, ọ nọgidere n’ebe ahụ ruo otu afọ na ọnwa isii, na-ezi okwu Chineke n’etiti ha.
12  N’oge Galio bụ onye na-achị ógbè Akeya, ndị Juu ji otu obi bilie megide Pọl ma duru ya gaa n’ihu oche ikpe,
13  sị: “Nwoke a na-akụziri ndị mmadụ ka ha na-efe Chineke n’ụzọ megidere iwu.”
14  Ma mgbe Pọl chọrọ ikwu okwu, Galio gwara ndị Juu, sị: “N’ezie, unu ndị Juu, a sị na ọ bụ mmejọ ma ọ bụ omume arụrụala ọjọọ, m gaara enwe ihe mere m ga-eji jiri ndidi gee unu ntị.
15  Ma ọ bụrụ na ọ bụ arụmụka ndị metụtara okwu na aha na iwu unu, unu onwe unu hụnụ banyere ya. Achọghị m ịbụ onyeikpe nke ihe ndị a.”
16  O wee chụpụ ha n’ihu oche ikpe ahụ.
17  Ya mere, ha niile jidere Sọstenis onyeisi oche nke ụlọ nzukọ ma malite iti ya ihe n’ihu oche ikpe ahụ. Ma Galio atụpụghị ọnụ n’ihe a niile.
18  Otú ọ dị, mgbe Pọl nọkwuru ọtụtụ ụbọchị, ebe ọ bụ na ọ kpadara ntutu isi ya na Senkrea, n’ihi na o nwere nkwa o kwere, ọ sịrị ụmụnna ahụ ka e mesịa ma soro ụgbọ mmiri gawa Siria, Prisila na Akwịla sokwa ya.
19  Ha wee bịarute Efesọs, ọ hapụkwara ha n’ebe ahụ; ma ya onwe ya banyere n’ụlọ nzukọ wee soro ndị Juu nwee mkparita ụka.
20  N’agbanyeghị na ha nọ na-arịọ ya ka ọ nọtụkwuo, o kweghị,
21  kama ọ sịrị ha ka e mesịa, sịkwa ha: “M ga-abịakwute unu ọzọ, ma ọ bụrụ uche Jehova.” O wee banye ụgbọ mmiri n’Efesọs
22  gbadata Sesaria. O wee gbagoo kelee ọgbakọ ahụ ma gbadaa Antiọk.
23  Mgbe ọ nọtụrụ ebe ahụ, o biliri wee gaa ebe dị iche iche n’obodo Galeshia na Frijia, na-eme ka ndị niile na-eso ụzọ Jizọs dị ike.
24  Ma otu onye Juu aha ya bụ Apọlọs, onye ọkà okwu, onye Alegzandria, bịara n’Efesọs; ọ makwaara Akwụkwọ Nsọ nke ọma.
25  E jiriwo ọnụ kụziere nwoke a ihe n’ụzọ Jehova, ebe ọ na-anụ ọkụ na mmụọ, ọ malitekwara na-ekwu okwu ma na-ezi ihe ndị metụtara Jizọs n’ụzọ ziri ezi, ma ọ bụ naanị banyere baptizim Jọn ka ọ maara.
26  Nwoke a malitekwara ikwu okwu n’atụghị egwu n’ụlọ nzukọ. Mgbe Prisila na Akwịla nụrụ ihe ọ na-ekwu, ha kpọbatara ya n’etiti onwe ha ma kọwaara ya ụzọ Chineke n’ụzọ ziri ezi karị.
27  Ebe ọ bụkwa na ọ nọ na-achọ ịgafe banye Akeya, ụmụnna degaara ndị ahụ na-eso ụzọ akwụkwọ, gbaa ha ume ka ha jiri obiọma nabata ya. Ya mere, mgbe o rutere n’ebe ahụ, o nyeere ndị kwere ekwe n’ihi obiọma Chineke nke na-erughịrị mmadụ aka nke ukwuu;
28  n’ihi na o kwusiri okwu ike, gosi nke ọma n’ihu ọha na ihe ndị Juu na-ekwu ezighị ezi, ebe o si n’Akwụkwọ Nsọ gosi na Jizọs bụ Kraịst.
Ọrụ 19
1  Ka oge na-aga, mgbe Apọlọs nọ na Kọrịnt, Pọl gara n’akụkụ ime ime obodo wee gbadata Efesọs, wee hụ ụfọdụ ndị na-eso ụzọ Jizọs;
2  o wee sị ha: “Ùnu natara mmụọ nsọ mgbe unu ghọrọ ndị kwere ekwe?” Ha wee sị ya: “Anyị anụtụbeghị na e nwere mmụọ nsọ.”
3  O wee sị: “Oleezi ụdị baptizim e mere unu?” Ha wee sị: “Ọ bụ baptizim Jọn.”
4  Pọl wee sị: “Jọn mere baptizim, bụ́ baptizim na-egosi nchegharị, na-agwa ndị Juu ka ha kwere n’onye ahụ nke na-abịa n’azụ ya, ya bụ, Jizọs.”
5  Mgbe ha nụrụ nke a, e mere ha baptizim n’aha Onyenwe anyị Jizọs.
6  Mgbe Pọl bikwasịrị ha aka n’isi, mmụọ nsọ dakwasịrị ha, ha wee malite ikwu okwu n’asụsụ dị iche iche na ibu amụma.
7  Ha niile dị ihe dị ka ndị ikom iri na abụọ.
8  Ọ banyere n’ụlọ nzukọ, o wee na-ekwu okwu n’atụghị egwu ruo ọnwa atọ, na-agwa ndị mmadụ okwu banyere alaeze Chineke n’ụzọ na-eru n’obi.
9  Ma mgbe ụfọdụ ndị malitere ime ka obi ha kpọọ nkụ ma ghara ikwere, na-ekwu okwu ọjọọ banyere Ụzọ Ahụ n’ihu ìgwè mmadụ ahụ, o si n’ebe ha nọ pụọ. O mekwara ka ndị ahụ na-eso ụzọ Jizọs si n’ebe ha nọ pụọ. Ọ na-ekwukwa okwu kwa ụbọchị n’ụlọ mgbakọ nke dị n’ụlọ akwụkwọ Tiranọs.
10  Ihe a nọ na-eme ruo afọ abụọ, nke mere na ndị niile bi n’ógbè Eshia nụrụ okwu Onyenwe anyị, ma ndị Juu ma ndị Grik.
11  Chineke nọgidekwara na-arụ oké ọrụ dị ike site n’aka Pọl,
12  nke mere na a na-emetụ ndị ọrịa ọbụna ákwà ya na uwe eprọn ya, ọrịa ha na-ahapụkwa ha, ndị mmụọ ọjọọ na-apụtakwa.
13  Ma ụfọdụ ndị n’ime ndị Juu na-agagharị agagharị bụ́ ndị na-achụpụ ndị mmụọ ọjọọ gbalịkwara ịkpọ aha Onyenwe anyị Jizọs n’isi ndị nwere ajọ mmụọ, sị: “Eji m Jizọs onye Pọl na-ekwusa na-enyesi unu iwu ike.”
14  Ma ụmụ ndị ikom asaa nke otu onye a na-akpọ Siva, bụ́ onyeisi nchụàjà ndị Juu, na-eme ihe a.
15  Ma mmụọ ọjọọ ahụ zara ha, sị: “Amaara m Jizọs, amakwaara m Pọl; ma olee ndị unu bụ?”
16  Nwoke ahụ mmụọ ọjọọ nọ n’ime ya wee makwasị ha, jide ha n’otu n’otu, ma merie ha, nke mere na ha gba ọtọ buru ahụ́ ha merụsịrị gbapụ n’ụlọ ahụ.
17  Mmadụ niile wee mata nke a, ma ndị Juu ma ndị Grik bi n’Efesọs; egwu wee jide ha niile, e wee na-enye aha Onyenwe anyị Jizọs otuto.
18  Ọtụtụ ndị ghọworo ndị kwere ekwe na-abịa eme nkwupụta ma na-akọ n’ihu ọha ihe ndị ha na-eme.
19  N’ezie, ọtụtụ ndị na-eme anwansi chịkọtara akwụkwọ ha ma kpọọ ha ọkụ n’ihu mmadụ niile. Ha wee gbakọọ ọnụ ahịa ha wee hụ na o ruru puku mkpụrụ ego ọlaọcha iri ise.
20  Okwu Jehova wee si otú a na-agbasa ma na-enwe mmeri nke ukwuu.
21  Mgbe e mesịrị ihe ndị a, Pọl kpebiri n’ime mmụọ ya na ya gachaa Masedonia na Akeya, na ya ga-eje Jeruselem, ọ sịrị: “Mgbe m ruru ebe ahụ, m ga-agakwa Rom.”
22  Ya mere, o zipụrụ mmadụ abụọ n’ime ndị na-ejere ya ozi, ya bụ, Timoti na Erastọs, ka ha gaa Masedonia, ma ya onwe ya nọtụkwuru n’ógbè Eshia.
23  N’oge ahụ, e nwere ọgba aghara dị ukwuu megide Ụzọ Ahụ.
24  N’ihi na otu onye aha ya bụ Dimitriọs, onye na-eji ọlaọcha akpụ ihe, na-enwetara ndị omenkà uru dị ukwuu site n’ịrụ ụlọ arụsị Atemis ndị e ji ọlaọcha akpụ.
25  O wee kpọkọta ha, tinyere ndị na-arụ ụdị ọrụ ahụ, sị: “Unu maara nke ọma na ọ bụ ọrụ a na-eme ka anyị na-enwe ọganihu.
26  Unu hụkwara ma nụ otú Pọl a si mee ka ìgwè mmadụ dị ukwuu kweta, meekwa ka ha nwee echiche dị iche, ọ bụghị naanị n’Efesọs kama n’ihe fọrọ nke nta ka ọ bụrụ ógbè Eshia dum, na-asị na chi ndị e ji aka mee abụghị chi.
27  Ihe ize ndụ dị na ya abụghị naanị na ọrụ anyị agakwaghị enwe ùgwù, kamakwa, a ga-ewere ụlọ nsọ nke nnukwu chi nwaanyị bụ́ Atemis dị ka ihe efu, a na-agakwa ime ka ọbụna ịdị ebube ya, bụ́ nke ógbè Eshia na elu ụwa dum mmadụ bi na-efe ofufe, bụrụ ihe efu.”
28  Mgbe ha nụrụ ihe a, iwe juru ha obi, ha wee malite iti mkpu, sị: “Atemis nke ndị Efesọs dị ukwuu!”
29  Ya mere, obodo ahụ jupụtara n’ọgba aghara, ha jikwa otu obi gaa n’ebe a na-eme ihe ngosi, dọkpụrụ Geyọs na Arịstakọs gawa, bụ́ ndị Masedonia, ndị so Pọl na-ejegharị.
30  Ma Pọl chọrọ ịbakwuru ndị ahụ, ma ndị ahụ na-eso ụzọ Jizọs ekweghị ya.
31  Ọbụna ụfọdụ n’ime ndị isi ememme na egwuregwu, bụ́ ndị ha na ya dị ná mma, zigaara ya ozi ma malite ịrịọ ya ka ọ ghara itinye onwe ya n’ihe ize ndụ n’ebe ahụ a na-eme ihe ngosi.
32  Eziokwu bụ na ụfọdụ na-eti otu ihe ná mkpu, ndị ọzọ na-etikwa ihe ọzọ; n’ihi na nzukọ ahụ nọ n’ọgba aghara, ihe kakwa n’ọnụ ọgụgụ n’ime ha amaghị ihe mere ha ji gbakọta.
33  Ha wee jikọọ aka kpọpụta Alegzanda n’ìgwè mmadụ ahụ, ebe ndị Juu na-akwaga ya n’ihu; Alegzanda fekwara aka ma na-achọ ịzara ọnụ ya n’ihu ndị Juu.
34  Ma mgbe ha ghọtara na ọ bụ onye Juu, ha niile tiwere mkpu ruo ihe dị ka awa abụọ, sị: “Atemis nke ndị Efesọs dị ukwuu!”
35  N’ikpeazụ, mgbe onye nlekọta obodo mere ka ìgwè mmadụ ahụ nọrọ jụụ, ọ sịrị: “Ndị Efesọs, ọ̀ dị onye ọ bụla n’ime ihe a kpọrọ mmadụ nke na-amaghị na ọ bụ obodo ndị Efesọs na-elekọta ụlọ nsọ Atemis ukwu, na-elekọtakwa ihe oyiyi nke si n’eluigwe daa?
36  Ya mere, ebe ọ bụ na a pụghị ịgbagha ihe ndị a agbagha, o kwesịrị ekwesị ka unu nọrọ jụụ ma ghara ime ihe ọkụ ọkụ.
37  N’ihi na unu kpọtara ndị ikom a ndị na-abụghị ndị na-ezu ihe dị n’ụlọ nsọ ma ọ bụ ndị na-ekwulu chi nwaanyị anyị.
38  Ya mere, ọ bụrụ na Dimitriọs na ndị omenkà so ya nwere onye ha na ya sere okwu, e nwere ụbọchị a na-ekpe ikpe, e nwekwara ndị na-achị ógbè; ha weta ebubo ha na-ebo ibe ha.
39  Otú ọ dị, ọ bụrụ na unu na-achọ ihe karịrị nke ahụ, a ghaghị ikpebi ya ná nzukọ iwu kwadoro.
40  N’ihi na anyị nọ n’ihe ize ndụ nke ịbụ ndị e boro ebubo na ha na-emegide ọchịchị n’ihi ihe na-eme taa, ọ dịghị otu ihe merenụ nke ga-enye anyị ikike ikwu ihe kpatara e ji nwee ìgwè a na-akpa aghara.”
41  Mgbe o kwusịrị ihe ndị a, ọ sịrị ndị ahụ zukọtara lawa.
Ọrụ 20
1  Mgbe oké ụzụ ahụ dajụrụ, Pọl ziri ozi ka a kpọọ ndị ahụ na-eso ụzọ Jizọs. Mgbe ọ gbasịrị ha ume ma gwa ha ka ha nọrọ nke ọma, ọ gawara Masedonia.
2  Mgbe ọ gafesịrị ebe ndị ahụ ma kwuo ọtụtụ okwu iji gbaa ndị nọ n’ebe ahụ ume, ọ batara Gris.
3  Mgbe ọ nọrọ ọnwa atọ n’ebe ahụ, o kpebiri isi na Masedonia laghachi, n’ihi na ndị Juu kpaara ya nkata mgbe ọ nọ na-achọ iso ụgbọ mmiri gawa Siria.
4  Ndị so ya bụ Sọpata nwa Pirọs nke Beria, Arịstakọs na Sekọndọs bụ́ ndị Tesalonaịka, na Geyọs onye Dabe, na Timoti, na Tikikọs na Trọfimọs ndị si n’ógbè Eshia.
5  Ndị a gawara ma chere anyị na Troas.
6  Ma mgbe ụbọchị ememme achịcha na-ekoghị eko gasịrị, anyị banyere n’ụgbọ mmiri na Filipaị wee gawa. Anyị wee gakwuru ha na Troas n’ime ụbọchị ise; anyị nọkwara ụbọchị asaa n’ebe ahụ.
7  N’ụbọchị mbụ n’izu, mgbe anyị zukọtara iri nri, Pọl malitere ịgwa ha okwu, ebe ọ bụ na ọ ga-apụ n’echi ya; o kwugidere okwu ruo etiti abalị.
8  N’ihi ya, e nwere ọtụtụ oriọna n’ọnụ ụlọ dị n’elu ebe anyị zukọrọ.
9  Otu nwa okorobịa aha ya bụ Yutikọs nọ ọdụ na windo, oké ụra wee buru ya mgbe Pọl nọ na-ekwu okwu. Ụra buturu ya, o wee si n’okpukpu ụlọ nke atọ daa, e wee bulite ya n’ozu.
10  Ma Pọl gbadara n’ala, dakwasị ya, makụọ ya wee sị: “Kwụsịnụ ime mkpọtụ, n’ihi na ọ dịla ndụ.”
11  O wee gbagoro n’elu ma were nri rie, mgbe ya na ha kparịtasịrị ụka ruo oge dịtụ anya, ruo mgbe chi bọrọ, o mesịrị pụọ.
12  Ya mere, ha kpọọrọ nwa okoro ahụ ná ndụ pụọ, a kasikwara ha obi n’ụzọ na-enweghị atụ.
13  Ma anyị buuru ụzọ gawa n’ebe ụgbọ mmiri dị wee soro ụgbọ ahụ gawa Asọs, bụ́ ebe anyị bu n’uche ibute Pọl, n’ihi na, mgbe o nyesịrị ntụziaka banyere nke a, ya onwe ya bu n’uche iji ụkwụ gawa.
14  Ya mere, mgbe ọ bịakwutere anyị n’Asọs, anyị buuru ya gawa Mitilini.
15  N’ụbọchị sochiri ya, anyị si n’ebe ahụ soro ụgbọ mmiri gawa, anyị bịarutere ebe chere Kiọs ihu. Ma n’echi ya, anyị kwụsịtụrụ na Semọs, nwanne echi ya, anyị bịarutere Maịlitọs.
16  N’ihi na Pọl ekpebiwo iso ụgbọ mmiri gafere n’Efesọs, ka o wee ghara igbu oge n’ógbè Eshia; n’ihi na ọ na-eme ngwa ngwa ka ọ garuo Jeruselem n’ụbọchị ememme Pentikọst ma ò kwe ya mee.
17  Otú ọ dị, o si na Maịlitọs ziga ozi n’Efesọs ma kpọọ ndị okenye ọgbakọ ahụ.
18  Mgbe ha bịakwutere ya, ọ sịrị ha: “Unu maara nke ọma otú mụ na unu si nọrọ n’oge ahụ dum, malite n’ụbọchị mbụ m batara n’ógbè Eshia,
19  eji m oké ịdị nwayọọ n’obi na anya mmiri na-agbara Onyenwe anyị ohu n’ime ọnwụnwa ndị dakwasịrị m n’ihi nkata ndị Juu kpara;
20  ebe m na-alaghị azụ ịgwa unu nke ọ bụla n’ime ihe ndị bara uru ma ọ bụ izi unu ihe n’ihu ọha nakwa site n’ụlọ ruo n’ụlọ.
21  Kama, agbasiiri m ma ndị Juu ma ndị Grik àmà ike banyere nchegharị n’ebe Chineke nọ na okwukwe n’Onyenwe anyị Jizọs.
22  Ma ugbu a, lee! ana m eje Jeruselem, n’ihi na mmụọ nsọ na-akpali m ime otú ahụ, ọ bụ ezie na amaghị m ihe ga-eme m n’ebe ahụ,
23  ọ gwụla na site n’obodo ruo n’obodo, mmụọ nsọ na-agbara m àmà ugboro ugboro, na-ekwu na agbụ na mkpagbu na-echere m.
24  Ka o sina dị, ọ dịghị ihe m ji mkpụrụ obi m kpọrọ, ma ọ bụrụhaala na m ga-agbacha ọsọ m ma jezuo ozi ahụ m natara n’aka Onyenwe anyị Jizọs, ya bụ, ịgbasi àmà ike banyere ozi ọma nke obiọma Chineke nke na-erughịrị mmadụ.
25  “Ugbu a, lee! amaara m na unu niile bụ́ ndị m kwusaara alaeze ahụ agaghị ahụ ihu m ọzọ.
26  N’ihi ya, akpọrọ m unu ka unu gbaa akaebe n’ụbọchị taa na aka m dị ọcha n’ebe ọbara mmadụ niile dị,
27  n’ihi na ahapụghị m ịgwa unu nzube niile nke Chineke.
28  Na-elezinụ onwe unu na ìgwè atụrụ ahụ dum anya, nke mmụọ nsọ họpụtara unu ka unu bụrụ ndị na-elekọta ya, ka unu na-azụ ọgbakọ Chineke dị ka atụrụ, nke o ji ọbara Ọkpara ya zụta.
29  Amaara m na mgbe m pụsịrị, anụ ọhịa wolf ndị obi tara mmiri ga-abata n’etiti unu, ha agaghịkwa emere ìgwè atụrụ ahụ ebere,
30  ndị ikom ga-esikwa n’etiti unu onwe unu bilie, na-ekwu ihe gbagọrọ agbagọ iji dọrọ ndị na-eso ụzọ Jizọs ka ha sowe ha.
31  “N’ihi ya, mụrụnụ anya, burukwanụ n’uche na kemgbe afọ atọ, abalị na ehihie, akwụsịghị m iji anya mmiri na-adụ onye ọ bụla n’ime unu ọdụ.
32  Ugbu a, ana m enyefe unu n’aka Chineke nakwa n’ozi nke obiọma ya na-erughịrị mmadụ, bụ́ ozi nke pụrụ iwuli unu elu, nyekwa unu ihe nketa ahụ n’etiti ndị niile e doro nsọ.
33  Ọ dịghị onye m nwere anyaukwu n’ebe ọlaọcha ya ma ọ bụ ọlaedo ya ma ọ bụ uwe ya dị.
34  Unu onwe unu maara na aka m ndị a gbooro m mkpa m nakwa nke ndị mụ na ha nọ.
35  Egosiwo m unu n’ihe niile na site n’ịdọgbu onwe unu n’ọrụ otú a, unu aghaghị inyere ndị na-adịghị ike aka, unu aghaghịkwa iburu okwu Onyenwe anyị Jizọs n’uche, mgbe ya onwe ya sịrị, ‘A na-enweta obi ụtọ ka ukwuu n’inye ihe karịa ka a na-enweta n’ịnara ihe.’”
36  Mgbe o kwuru ihe ndị a, o gburu ikpere n’ala, ya na ha niile, wee kpee ekpere.
37  N’ezie, ha niile malitere ịkwa ákwá nke ukwuu, ha dakwasịkwara Pọl n’olu ma jiri nwayọọ susuo ya ọnụ,
38  n’ihi na okwu ahụ o kwuru wutere ha karịsịa, ya bụ, na ha agaghị ịhụ ihu ya ọzọ. Ha wee duruo ya n’ụgbọ mmiri.
Ọrụ 21
1  Mgbe anyị jisiri ike si n’ebe ha nọ pụọ wee banye n’ụgbọ mmiri, anyị gawara n’akwụsịghị akwụsị wee rute Kọs, ma n’echi ya, anyị bịaruru Rods, sikwa n’ebe ahụ gaa Patara.
2  Mgbe anyị hụrụ otu ụgbọ nke na-aga Finishia, anyị banyere ya wee gawa.
3  Mgbe anyị bịarutere n’ebe anyị nọ na-ahụ agwaetiti Saịprọs, anyị gafeere ya n’akụkụ aka ekpe ma garuo Siria, wee kwụsị na Taya, n’ihi na n’ebe ahụ ka ụgbọ ahụ gaje ibutusị ibu o bu.
4  Anyị chọrọ ndị na-eso ụzọ Jizọs wee chọta ha ma nọrọ n’ebe a ruo ụbọchị asaa. Ma site n’ike mmụọ nsọ ha gwara Pọl ugboro ugboro ka ọ ghara ịkpa ụkwụ na Jeruselem.
5  Ya mere, mgbe anyị nọchara ụbọchị ndị ahụ, anyị pụrụ wee malite njem anyị; ma ha niile, ma ndị inyom ma ụmụaka, dupụrụ anyị ruo ọbụna ná mpụga obodo. Anyị gburu ikpere n’ala n’ụsọ osimiri wee kpee ekpere
6  ma sị ibe anyị ka e mesịa, anyị wee banye n’ụgbọ, ma ha onwe ha laghachiri n’ebe obibi ha.
7  Anyị wee banye n’ụgbọ mmiri na Taya ma bịarute na Tọlemeis, anyị kelekwara ụmụnna ma nọnyere ha otu ụbọchị.
8  N’echi ya, anyị pụwara ma bịarute Sesaria, anyị wee banye n’ụlọ Filip onye na-ezisa ozi ọma, onye bụ́ otu n’ime ndị ikom asaa ahụ, anyị nọnyekwaara ya.
9  Nwoke a nwere ụmụ agbọghọ anọ ndị na-amaghị nwoke, ndị na-ebu amụma.
10  Ma ka anyị nọrọ ebe ahụ ruo ọtụtụ ụbọchị, otu onye amụma aha ya bụ Agabọs si na Judia gbadata,
11  o wee bịakwute anyị ma chịrị ájị̀ Pọl, kee onwe ya agbụ, ụkwụ na aka, sị: “Mmụọ nsọ kwuru, sị, ‘Otú a ka ndị Juu ga-eke onye nwe ájị̀ a agbụ na Jeruselem ma nyefee ya n’aka ndị mba ọzọ.’”
12  Ma mgbe anyị nụrụ ihe a, ma anyị ma ndị ebe ahụ malitere ịrịọsi ya arịrịọ ike ka ọ ghara ịgbago Jeruselem.
13  Mgbe ahụ, Pọl sịrị ha: “Gịnị ka unu na-eme site n’ịkwa ákwá na ime ka obi ghara isi m ike? Ka obi sie unu ike na adị m njikere ọ bụghị naanị ịbụ onye a ga-eke agbụ kamakwa ịnwụ na Jeruselem n’ihi aha Onyenwe anyị Jizọs.”
14  Mgbe a na-enweghị ike ime ka ọ gbanwee obi ya, anyị kwetara wee sị: “Ka uche Jehova mee.”
15  Ma mgbe ụbọchị ndị a gasịrị, anyị kwadebere maka njem ahụ wee malite ịgbago Jeruselem.
16  Ma ụfọdụ n’ime ndị na-eso ụzọ Jizọs, bụ́ ndị si Sesaria, sokwa anyị jee, ka ha wee kpọrọ anyị bịakwute otu nwoke anyị ga-anọ n’ụlọ ya dị ka ọbịa, ya bụ, otu onye a na-akpọ Minesin, onye Saịprọs, otu n’ime ndị mbụ ghọrọ ndị na-eso ụzọ Jizọs.
17  Mgbe anyị banyere na Jeruselem, ụmụnna ji ọṅụ nabata anyị.
18  Ma n’echi ya, Pọl so anyị gakwuru Jems; ndị okenye niile nọkwa ya.
19  O wee kelee ha ma malite ịkọrọ ha n’ụzọ zuru ezu ihe Chineke mere n’etiti ndị mba ọzọ site n’ozi ya.
20  Mgbe ha nụsịrị ihe a, ha malitere inye Chineke otuto, ha gwakwara ya, sị: “Nwanna, ị na-ahụ ọtụtụ puku ndị kwere ekwe e nwere n’etiti ndị Juu; ha niile na-anụkwara Iwu ahụ ọkụ n’obi.
21  Ma ha nụrụ asịrị a kọrọ banyere gị na ị nọ na-akụziri ndị Juu niile nọ n’etiti ndị mba ọzọ ka ha hapụ iso Mozis, na-agwa ha ka ha ghara ibi ụmụ ha úgwù ma ọ bụ ije ije dị ka omenala ndị gbanyesiri mgbọrọgwụ ike si dị.
22  Gịnịzi ka a ga-eme banyere ya? Ka o sina dị, ha ga-anụ na ị bịarutewo.
23  Ya mere, mee ihe a anyị na-agwa gị: Anyị nwere ndị ikom anọ ndị ka bu nkwa ha kwere Chineke.
24  Kpọrọ ndị ikom a gaa ka gị na ha mee onwe unu ka unu dị ọcha dị ka iwu kwuru, kwụọkwa ụgwọ ihe ha mefuru, ka e wee kpụọ ha isi. Onye ọ bụla ga-esikwa otú a mara na o nweghị ihe dị na asịrị ahụ a kọọrọ ha banyere gị, kama na ị na-eje ije n’ụzọ kwesịrị ekwesị, na gị onwe gị na-edebekwa Iwu ahụ.
25  Banyere ndị kwere ekwe, ndị si n’etiti ndị mba ọzọ, anyị ekpebiwo, anyị ezipụwokwa ozi, na ha kwesịrị izere ihe e ji chụọrọ arụsị àjà, na ọbara na anụ a nyagburu anyagbu na ịkwa iko.”
26  N’echi ya, Pọl kpọọrọ ndị ikom ahụ gawa, ya na ha wee mee onwe ha ka ha dị ọcha dị ka iwu kwuru. Ha wee banye n’ụlọ nsọ iji mee ka a mara ụbọchị ole fọrọ ka ha debechaa onwe ha ọcha dị ka iwu kwuru, ruo mgbe a ga-achụ àjà maka onye nke ọ bụla n’ime ha.
27  Ma mgbe ụbọchị asaa ahụ na-aga izu, ozugbo ndị Juu si Eshia hụrụ ya n’ụlọ nsọ, ha malitere ime ka ìgwè mmadụ ahụ dum gbawa aghara, ha wee jide ya,
28  na-eti mkpu, sị: “Ndị Izrel, bịanụ nye aka! Onye a bụ nwoke ahụ nke na-akụziri ndị nọ n’ebe niile ihe ka ha na-emegide ndị ala anyị na Iwu ahụ, na-emegidekwa ebe a, nke ka nke, ọ kpọbatara ọbụna ndị Grik n’ime ụlọ nsọ, o merụwokwa ebe nsọ a.”
29  N’ihi na ha hụburu ya na Trọfimọs onye Efesọs n’ime obodo, ma ha nọ na-eche na Pọl akpọbatawo ya n’ụlọ nsọ ahụ.
30  E wee mee ka oké ụzụ daa n’obodo ahụ dum, ndị mmadụ gbakọtakwara; ha wee jide Pọl ma dọkpụrụ ya pụọ n’ụlọ nsọ ahụ. Ozugbo ahụkwa, e mechisịrị ụzọ.
31  Ka ha na-achọkwa igbu ya, ozi rutere ọchịagha nke ìgwè ndị agha ntị na Jeruselem dum nọ n’ọgba aghara;
32  ozugbo ahụ, ọ kpọọrọ ndị agha na ndị isi ndị agha gbadakwuru ha. Mgbe ha hụrụ ọchịagha ahụ na ndị agha ya, ha kwụsịrị iti Pọl ihe.
33  Mgbe ahụ, ọchịagha ahụ bịara nso wee jide ya n’aka ma nye iwu ka e jiri agbụ ígwè abụọ kee ya; o wee jụwa ase onye ọ bụ na ihe o mere.
34  Ma ụfọdụ n’ime ìgwè mmadụ ahụ malitere iti otu ihe ná mkpu, ndị ọzọ na-etikwa ihe ọzọ. Ya mere, ebe ya onwe ya na-enweghị ike ịmata ihe ọ bụla doro anya n’ihi oké aghara ahụ, o nyere iwu ka a kpọta ya n’ogige ndị agha.
35  Ma mgbe o ruru n’elu ebe e si arịgo n’ụlọ ahụ, ọnọdụ jọrọ njọ nke na ndị agha ahụ buuru ya eburu n’ihi ihe ike ìgwè mmadụ ahụ na-eme;
36  n’ihi na ìgwè ndị Juu nọgidere na-eso ha, na-eti mkpu, sị: “Kpọrọnụ ya pụọ!”
37  Ka a na-agakwa iduru ya baa n’ogige ndị agha ahụ, Pọl sịrị ọchịagha ahụ: “M̀ nwere ike ịgwatụ gị okwu?” O wee sị: “Ì nwere ike ịsụ Grik?
38  Ọ́ bụghị gị bụ onye Ijipt ahụ nke kpaliri ndị mmadụ imegide ọchịchị, tupu ụbọchị ndị a, nke dukwaara puku ndị ikom anọ ndị ji mma daga baa n’ala ịkpa?”
39  Pọl wee sị: “N’eziokwu, abụ m onye Juu, onye Tasọs dị na Silishia, nwa amaala nke obodo a ma ama. Ya mere ana m arịọ gị, nye m ikike ka m gwa ndị a okwu.”
40  Mgbe o nyesịrị ya ikike, Pọl guzo n’elu ebe ahụ e si arịgo n’ụlọ feere ndị ahụ aka. Mgbe ebe niile dara jụụ, ọ gwara ha okwu n’asụsụ Hibru, sị:
Ọrụ 22
1  “Ụmụnna m na ndị bụ́ nna m, nụrụnụ ihe m na-ekwu n’ihu unu ugbu a iji zara ọnụ m.”
2  (Ma, mgbe ha nụrụ na ọ na-agwa ha okwu n’asụsụ Hibru, ha nọọrọ nwayọọ karị, o wee sị:)
3  “Abụ m onye Juu, onye a mụrụ na Tasọs nke Silishia, ma agụrụ m akwụkwọ n’obodo a n’ụkwụ Gameliel, a kụziiri m otú e si agbasosi Iwu nna nna anyị hà ike, m na-anụrụ Chineke ọkụ n’obi dị nnọọ ka unu niile na-anụ ọkụ n’obi taa.
4  Akpagbukwara m ndị na-eso Ụzọ a ruo n’ókè igbu ha egbu, na-eke ma ndị ikom ma ndị inyom agbụ, na-atụbakwa ha n’ụlọ mkpọrọ,
5  dị ka nnukwu onye nchụàjà na ìgwè ndị okenye dum pụrụ ịgbara m akaebe. Anatakwara m akwụkwọ ozi dị iche iche n’aka ha ka m nye ụmụnna nọ na Damaskọs, anọkwa m na-aga ka m kpụta ndị niile nọ n’ebe ahụ n’agbụ bịa Jeruselem ka a taa ha ahụhụ.
6  “Ma ka m nọ na-eme njem na-abịaru Damaskọs nso, n’ihe dị ka n’etiti ehihie, na mberede, ìhè dị ukwuu si n’eluigwe nwuo gburugburu m.
7  Adara m n’ala wee nụ ka otu olu na-asị m, ‘Sọl, Sọl, gịnị mere i ji na-akpagbu m?’
8  Azara m, sị, ‘Ònye ka ị bụ, Onyenwe m?’ O wee gwa m sị, ‘Abụ m Jizọs onye Nazaret, onye ị na-akpagbu.’
9  Ma, ndị ikom mụ na ha so hụrụ ìhè ahụ n’ezie ma ha anụghị olu onye ahụ na-agwa m okwu.
10  Ya mere, m sịrị, ‘Gịnị ka m ga-eme, Onyenwe m?’ Onyenwe anyị wee sị m, ‘Bilie, banye na Damaskọs, n’ebe ahụkwa a ga-agwa gị ihe niile a kaworo aka ka i mee.’
11  Ma ebe m na-apụghị ịhụ ihe ọ bụla n’ihi ìhè ahụ nke dị ebube, abịarutere m Damaskọs, ọ bụkwa ndị mụ na ha so sekpụ m n’aka.
12  “Ma Ananayas, nwoke nke na-asọpụrụ Chineke dị ka Iwu ahụ si dị, bụ́ onye ndị Juu niile bi n’ebe ahụ na-akọ akụkọ ọma banyere ya,
13  bịakwutere m. O guzoro n’akụkụ m wee sị m, ‘Sọl, nwanna m, hụwa ụzọ!’ M wee welie anya lee ya n’otu oge awa ahụ.
14  O wee sị, ‘Chineke nke nna nna anyị hà ahọrọwo gị ka ị bịa mara uche ya, hụ Onye ezi omume ahụ, nụkwa okwu ọnụ ya,
15  n’ihi na ị ga-abụ onye àmà ya nye mmadụ niile banyere ihe ị hụrụ na ihe ị nụrụ.
16  Ugbu a kwa, gịnị mere i ji egbu oge? Bilie, ka e mee gị baptizim, sachapụkwa mmehie gị site n’ịkpọku aha ya.’
17  “Ma mgbe m laghachiri Jeruselem, nọrọ n’ụlọ nsọ na-ekpe ekpere, ahụrụ m ọhụụ,
18  m wee hụ Onyenwe anyị ka ọ na-asị m, ‘Mee ngwa, si na Jeruselem pụọ ọsọ ọsọ, n’ihi na ha agaghị ekwere àmà ị na-agba banyere m.’
19  M wee sị, ‘Onyenwe anyị, ha onwe ha maara nke ọma na m na-atụbu ndị kwere na gị mkpọrọ, na-apịakwa ha ihe n’ụlọ nzukọ dị iche iche;
20  mgbe a nọkwa na-awụfu ọbara Stivin bụ́ onye àmà gị, mụ onwe m guzokwa n’akụkụ na-enye nkwado ma na-eche uwe elu nke ndị na-egbu ya nche.’
21  N’agbanyeghịkwa nke ahụ, ọ gwara m, sị, ‘Gawa, n’ihi na m ga-eziga gị ná mba ndị dị anya.’”
22  Ha nọkwa na-ege ya ntị ruo mgbe o kwuru ihe a, ha wee tie mkpu, sị: “Wepụnụ nwoke dị otú a n’ụwa, n’ihi na o kwesịghị ịdị ndụ!”
23  Ebe ha nọkwa na-eti mkpu ma na-atụsasị uwe elu ha, na-ekpolikwa uzuzu elu,
24  ọchịagha ahụ nyere iwu ka a kpọbata ya n’ogige ndị agha ma kwuo na a ga-eji ịpịa ihe gbaa ya ajụjụ, ka ya wee mara n’ụzọ zuru ezu ihe mere ha ji na-eti mkpu megide ya n’ụzọ dị otú a.
25  Ma mgbe ha gbatịrị Pọl ka a pịa ya ụtarị, ọ gwara onyeisi ndị agha guzo n’ebe ahụ, sị: “Iwu ọ̀ kwadoro ka unu pịa onye Rom nke a na-amaghị ikpe ihe?”
26  Ma mgbe onyeisi ndị agha ahụ nụrụ ihe a, ọ gakwuuru ọchịagha ahụ, sị ya: “Gịnị ka ị chọrọ ime? Ị ma na nwoke a bụ onye Rom.”
27  Ya mere, ọchịagha ahụ bịakwutere ya, sị ya: “Gwa m, Ị̀ bụ onye Rom?” O wee sị: “Ee.”
28  Ọchịagha ahụ zara ya, sị: “Eji m ego buru ibu zụta ikike a nke ịbụ nwa amaala.” Pọl wee sị: “Ma m nwetara ikike a site n’ọmụmụ.”
29  Ya mere, ozugbo ahụ, ndị ikom ahụ ndị chọrọ iji mmekpọ ọnụ gbaa ya ajụjụ si n’ebe ọ nọ pụọ; ọchịagha ahụ tụkwara egwu mgbe ọ chọpụtara na ọ bụ onye Rom nakwa na ya ekeworị ya agbụ.
30  Ya mere, n’echi ya, ebe ọ chọrọ ịmara kpọmkwem ihe mere ndị Juu ji na-ebo ya ebubo, ọ tọpụrụ ya ma nye ndị isi nchụàjà na Sanhedrin dum iwu ka ha zukọọ. O wee kpọdata Pọl ma mee ka o guzoro n’etiti ha.
Ọrụ 24
1  Mgbe ụbọchị ise gafere, Ananayas bụ́ nnukwu onye nchụàjà bịara, ya na ndị okenye ụfọdụ, tinyere ọkà okwu ihu ọha, onye a na-akpọ Tetọlọs, ha wee kọọrọ gọvanọ akụkọ ọjọọ banyere Pọl.
2  Mgbe a kpọrọ Tetọlọs, ọ malitere ibo ya ebubo, sị: “Ebe ọ bụ na anyị nwere udo dị ukwuu site n’aka gị, ebe a na-enwekwa mgbanwe dị iche iche ná mba n’ihi ọchịchị ọma gị,
3  anyị ji obi ekele dị nnọọ ukwuu na-anabata ya n’oge niile nakwa n’ebe niile, gị Onye Ukwu Filiks.
4  Ma, ka m wee ghara igbukwu gị oge, ana m arịọ gị ka i jiri obiọma gị gee anyị ntị ná mkpirikpi.
5  N’ihi na anyị hụrụ na nwoke a bụ ajọ mmadụ, ọ na-akpalikwa ndị Juu niile nọ n’elu ụwa dum mmadụ bi imegide ọchịchị. Ọ bụkwa onye ndú nke òtù ndị Nazaret,
6  onye nwara imerụ ụlọ nsọ, onye anyị jidekwara.
7  ——
8  Site n’ịgba ya ajụjụ, gị onwe gị pụkwara ịchọpụta ihe a niile anyị na-ebo ya ebubo ha.”
9  Mgbe ahụ ndị Juu sonyekwara n’ibo ya ebubo, na-ekwusi ike na ihe ndị a bụ eziokwu.
10  Mgbe gọvanọ ahụ kweere ya n’isi ka o kwuo okwu, Pọl zara, sị: “Ebe m maara nke ọma na ị bụ ọkàikpe nke mba a kemgbe ọtụtụ afọ, achọrọ m ịzara ọnụ m n’egbughị oge n’ihe e kwuru banyere m,
11  ebe ị pụrụ ịchọpụta na ọ karịbeghị ụbọchị iri na abụọ kemgbe mụ onwe m gbagoro Jeruselem ka m fee ofufe;
12  ha ahụghịkwa m n’ụlọ nsọ ka mụ na onye ọ bụla na-arụ ụka ma ọ bụ ka m na-eme ka ìgwè mmadụ gbakọta, ma ọ̀ bụ n’ime ụlọ nzukọ dị iche iche ma ọ bụ n’obodo ahụ dum.
13  Ha apụghịkwa igosi gị na ihe ndị ha na-ebo m ebubo ha ugbu a bụ eziokwu.
14  Ma ana m ekweta nke a n’ihu gị, na m na-ejere Chineke nke nna nna m hà ozi dị nsọ dị ka ụzọ ahụ ha na-akpọ ‘òtù’ si dị, n’ihi na m kweere ihe niile e kwuru n’Iwu ahụ nakwa ihe niile e dere n’Akwụkwọ Ndị Amụma;
15  enwekwara m olileanya n’ebe Chineke nọ, bụ́ olileanya nke ndị a n’onwe ha nwekwara, na a gaje inwe mbilite n’ọnwụ nke ma ndị ezi omume ma ndị ajọ omume.
16  N’ihi nke a, n’ezie, ana m adọgbu onwe m n’ọrụ mgbe niile ka m wee nwee akọ na uche dị ọcha nke na-adịghị emejọ Chineke na mmadụ.
17  Ya mere, mgbe ọtụtụ afọ gasịrị, abịara m ka m wetara obodo m onyinye ebere na àjà dị iche iche.
18  Mgbe m nọ na-eme ihe ndị a, ha hụrụ m n’ụlọ nsọ mgbe m meworo onwe m ka m dị ọcha dị ka iwu kwuru, ma ìgwè mmadụ agbakọtaghị, e nweghịkwa oké aghara. Kama e nwere ndị Juu ụfọdụ ndị si n’ógbè Eshia bịa,
19  bụ́ ndị kwesịrị ịnọ n’ihu gị ma bo m ebubo ma ọ bụrụ na ọ dị ihe ọ bụla ha pụrụ ịsị na m mere.
20  Ma ọ bụ, ka ndị nọ n’ebe a kwuo n’onwe ha ihe ọjọọ ha chọpụtara mgbe m guzo n’ihu Sanhedrin,
21  ma e wezụga n’ihe metụtara otu okwu a nke m tiri ná mkpu mgbe m guzo ọtọ n’etiti ha, ‘Ọ bụ n’ihi mbilite n’ọnwụ nke ndị nwụrụ anwụ ka a na-ekpe m ikpe taa n’ihu unu!’”
22  Otú ọ dị, ebe Filiks maara n’ụzọ ziri nnọọ ezi ihe ndị metụtara Ụzọ a, o yigharịrị ikpe ha wee sị: “Mgbe ọ bụla Laịsias bụ́ ọchịagha ga-abịa, m ga-ekpebi okwu ndị a metụtara unu.”
23  O wee nye onyeisi ndị agha ahụ iwu ka a kpọchie nwoke ahụ, ka o nwetụkwa ntụsara ahụ́ n’ụlọ mkpọrọ, nakwa ka ọ ghara inwe onye ọ bụla n’ime ndị ya ọ ga-amachibido ilekọta ya.
24  Mgbe ụbọchị ụfọdụ gasịrị, Filiks na Drusila nwunye ya, bụ́ nwaanyị Juu, bịara, o zikwara ka a kpọọ Pọl, o wee gee ya ntị n’ihe metụtara inwe okwukwe na Kraịst Jizọs.
25  Ma ka ọ na-ekwu okwu banyere ezi omume na njide onwe onye na ikpe nke na-abịanụ, Filiks tụwara ụjọ ma zaa, sị: “Gawagodị, mgbe m nwetakwara ohere kwesịrị ekwesị, m ga-ezi ka a kpọọ gị ọzọ.”
26  Ma, n’otu mgbe ahụ, ọ nọ na-atụ anya ka Pọl nye ya ego. N’ihi nke ahụ, o zigara ka a kpọọ ya ugboro ugboro karị, ya na ya na-enwekwa mkparịta ụka.
27  Ma, mgbe afọ abụọ gafere, Pọshiọs Festọs nọchiri Filiks; ma ebe ọ bụ na Filiks chọrọ inweta ihu ọma ndị Juu, ọ hapụrụ Pọl n’agbụ.
Ọrụ 25
1  Ya mere, mgbe Festọs malitesịrị ịchị ógbè ahụ, o si na Sesaria gbagoo Jeruselem mgbe ụbọchị atọ gasịrị;
2  ndị isi nchụàjà na ndị isi n’etiti ndị Juu kọọrọ ya akụkọ ọjọọ banyere Pọl. N’ihi ya, ha malitere ịrịọsi ya arịrịọ ike,
3  na-arịọ ka o gosi ha ihu ọma bụ́ nke ga-emegide nwoke ahụ, ya bụ, ka o zie ka a kpọọ ya ka ọ bịa Jeruselem, ebe ọ bụ na ha chechiri ya echechi ka ha wee gbuo ya n’okporo ụzọ.
4  Otú ọ dị, Festọs zara na a gaje ịkpọchi Pọl n’ime Sesaria, na ya onwe ya na-achọkwa ịgawa ebe ahụ n’oge na-adịghị anya.
5  Ọ sịrị, “n’ihi ya, ka ndị ike dị n’aka n’etiti unu soro m gbadaa ma bo ya ebubo, ma ọ bụrụ na e nwere ihe na-ekwesịghị ekwesị nwoke ahụ mere.”
6  Ya mere, mgbe ọ nọrọ ihe na-akarịghị ụbọchị asatọ ma ọ bụ iri n’etiti ha, ọ gbadara Sesaria, n’echi ya kwa, ọ nọdụrụ ala n’oche ikpe ma nye iwu ka a kpọbata Pọl.
7  Mgbe ọ garuru, ndị Juu, ndị si na Jeruselem gbadata, guzoro ya gburugburu, na-ebo ya ọtụtụ ebubo gbara ọkpụrụkpụ bụ́ ndị ha na-enweghị ike igosi ihe akaebe ha.
8  Ma Pọl zaara ọnụ ya, sị: “Ọ dịghị mmehie ọ bụla m mere megide Iwu ndị Juu ma ọ bụ megide ụlọ nsọ ma ọ bụ megide Siza.”
9  Ebe ọ bụ na Festọs chọrọ inweta ihu ọma ndị Juu, ọ zara Pọl, sị: “Ị̀ chọrọ ịga Jeruselem ka a nọrọ ebe ahụ kpee gị ikpe ihe ndị a n’ihu m?”
10  Ma Pọl sịrị: “Eguzo m n’ihu oche ikpe Siza, bụ́ ebe e kwesịrị ikpe m ikpe. Ọ dịghị ihe ọjọọ m mere ndị Juu, dị ka ị na-achọpụtakwa nnọọ nke ọma.
11  Ma ọ bụrụ na m bụ n’ezie onye na-eme ihe ọjọọ, ọ bụrụkwa na m mere ihe ọ bụla kwesịrị ọnwụ, adịghị m arịọ ka m ghara ịnwụ; ma ọ bụrụ na ọ dịghị otu n’ime ihe ndị ahụ ndị a na-ebo m ebubo ha nke bụ́ eziokwu, mmadụ ọ bụla agaghị enyefe m n’aka ha iji nweta ihu ọma. Ana m akpọku Siza!”
12  Mgbe Festọs na ndị ndụmọdụ ya gbachara izu, ọ zara, sị: “Ọ bụ Siza ka ị kpọkuru; ọ bụ Siza ka ị ga-agakwuru.”
13  Ma mgbe ụbọchị ụfọdụ gasịrị, Agrịpa bụ́ eze na Benis bịarutere Sesaria ileta Festọs ka ha kelee ya.
14  Ya mere, mgbe ha nọrọ ebe ahụ ruo ọtụtụ ụbọchị, Festọs tọgbọrọ okwu banyere Pọl n’ihu eze, sị: “E nwere otu nwoke Filiks hapụrụ n’ụlọ mkpọrọ,
15  mgbe m nọ na Jeruselem, ndị isi nchụàjà na ndị okenye ndị Juu kọrọ akụkọ ọjọọ banyere ya, na-arịọ ka a ma ya ikpe.
16  Ma azara m ha na ọ bụghị ụkpụrụ ndị Rom inyefe onye ọ bụla iji nweta ihu ọma tupu onye ahụ a na-ebo ebubo ezute ndị na-ebo ya ebubo ihu na ihu ma nweta ohere ikwu okwu iji zara ọnụ ya n’ihe metụtara mkpesa a na-eme.
17  Ya mere, mgbe ha zukọtara n’ebe a, egbughị m oge ọ bụla, kama n’ụbọchị sochiri ya, anọdụrụ m ala n’oche ikpe ma nye iwu ka a kpọbata nwoke ahụ.
18  Mgbe ndị boro ya ebubo guzoro, ọ dịghị ebubo ọ bụla ha boro ya banyere ihe ọjọọ ndị m chere na o mere.
19  Ọ bụ naanị na e nwere arụmụka ndị ha na ya nwere banyere ofufe nke ha na-efe ihe bụ́ chi na banyere otu onye a na-akpọ Jizọs nke nwụrụ anwụ, bụ́ onye Pọl nọ na-ekwusi ike na ọ dị ndụ.
20  Ya mere, ụka ha na-arụ banyere ihe ndị a gbagwojuru m anya, m wee jụọ ya ma ọ̀ ga-achọ ije Jeruselem ka a nọrọ ebe ahụ kpee ya ikpe ihe ndị a.
21  Ma mgbe Pọl rịọrọ ka a kpọchie ya ruo mgbe Onye Ukwu ga-ekpebi ya, m nyere iwu ka a kpọchie ya ruo mgbe m ga-ezigara ya Siza.”
22  Agrịpa wee sị Festọs: “Mụ onwe m ga-achọkwa ịnụ ihe nwoke ahụ nwere ikwu.” O wee sị ya, “Echi, ị ga-anụ ihe o nwere ikwu.”
23  Ya mere, n’echi ya, Agrịpa na Benis meere okomoko nke ukwuu bịa ma banye n’ụlọ ịnụrụ okwu, tinyere ndị ọchịagha na ndị ikom a ma ama n’obodo ahụ, mgbe Festọs nyekwara iwu, a kpọbatara Pọl.
24  Festọs wee sị: “Eze Agrịpa na unu niile ndị so anyị nọrọ n’ebe a, unu na-ahụ nwoke a bụ́ onye ìgwè ndị Juu dum rịọrọ m arịrịọ banyere ya ma na Jeruselem ma n’ebe a, na-eti mkpu na o kwesịkwaghị ịdị ndụ.
25  Ma achọpụtara m na o meghị ihe ọ bụla nke kwesịrị ọnwụ. Ya mere, mgbe nwoke a kpọkuru Onye Ukwu, ekpebiri m iziga ya.
26  Ma, ọ dịghị ihe doro anya m nwere idegara Onyenwe m banyere ya. N’ihi ya, akpọtara m ya n’ihu unu, karịsịa n’ihu gị, Eze Agrịpa, ka m wee nweta ihe m ga-ede mgbe e lebachara anya n’ikpe ya.
27  N’ihi na o yiri m ihe ezi uche na-adịghị na ya iziga onye mkpọrọ ma gharakwa ime ka a mata ebubo ndị a na-ebo ya.”
Ọrụ 26
1  Agrịpa sịrị Pọl: “I nwere ike ịzara ọnụ gị.” Pọl wee setịa aka, na-azara ọnụ ya, sị:
2  “Banyere ihe niile ndị Juu na-ebo m ebubo ha, Eze Agrịpa, ana m agụ onwe m n’onye nwere obi ụtọ na ọ bụ n’ihu gị ka m na-azara ọnụ m taa,
3  karịsịa ebe ị bụ ọkachamara n’omenala niile nakwa n’arụmụka ndị dị n’etiti ndị Juu. Ya mere, ana m arịọ gị ka i jiri ndidi nụrụ ihe m nwere ikwu.
4  “N’ezie, n’ihe banyere otú m si bie ndụ na mbụ malite na nwata, n’etiti ndị obodo m nakwa na Jeruselem, ndị Juu niile
5  ndị maara m n’oge gara aga malite na mbụ maara na m biri ndụ dị ka onye Farisii, dị ka òtù nke kasị agbasosi ụdị ofufe anyị ike si dị, ma ọ bụrụ na ha ga-achọ ịgba akaebe.
6  Ma ugbu a, n’ihi olileanya nke nkwa Chineke kwere nna nna anyị hà, eguzo m dị ka onye a na-ekpe ikpe;
7  ebo iri na abụọ anyị nwere olileanya inweta mmezu nke nkwa a site n’ijesiri ya ozi dị nsọ ike abalị na ehihie. Eze, ọ bụ banyere olileanya a ka ndị Juu na-ebo m ebubo.
8  “Gịnị mere unu ji chee na ọ bụ ihe a na-apụghị ikweta ekweta na Chineke na-akpọlite ndị nwụrụ anwụ?
9  Mụ onwe m chere n’ime onwe m na m kwesịrị ime ọtụtụ ihe iji megide aha Jizọs Onye Nazaret.
10  Ọ bụkwa ihe a ka m mere na Jeruselem. Akpọchikwara m ọtụtụ n’ime ndị nsọ n’ụlọ mkpọrọ, n’ihi na m nwetara ikike n’aka ndị isi nchụàjà; mgbe a na-aga igbu ha, ana m akwado ka e gbuo ha.
11  Site n’inye ha ahụhụ ọtụtụ ugboro n’ụlọ nzukọ niile, agbalịrị m ịmanye ha ka ha hapụ okwukwe ha; ebe ọ bụkwa na m na-enwe ọnụma n’ụzọ gabigara ókè megide ha, eruru m n’ókè nke ịkpagbu ha ọbụna n’obodo ndị ọzọ.
12  “Mgbe m na-eme mgbalị ndị a, ka m ji ikike na ozi si n’aka ndị isi nchụàjà na-aga Damaskọs,
13  n’etiti ehihie n’okporo ụzọ, eze, ahụrụ m ìhè karịrị mgbukepụ nke anyanwụ ka o si n’eluigwe nwuo gburugburu mụ na ndị so m na-eme njem.
14  Mgbe anyị niile dakwara n’ala, anụrụ m otu olu ka ọ na-agwa m n’asụsụ Hibru, sị, ‘Sọl, Sọl, gịnị mere i ji na-akpagbu m? Ịnọgide na-agba ndụdụ e ji achị anụ ụkwụ na-eme ka ihe siere gị ike.’
15  Ma asịrị m, ‘Ònye ka ị bụ, Onyenwe anyị?’ Onyenwe anyị wee sị, ‘Abụ m Jizọs, onye ị na-akpagbu.
16  Otú o sina dị, bilie guzoro n’ụkwụ gị. N’ihi na ọ bụ nke a mere m ji mee ka ị hụ m, ka m wee họrọ gị ka ị bụrụ onye na-eje ozi na onye àmà nke ihe ndị ị hụrụ na ihe ndị m ga-eme ka ị hụ banyere m;
17  mgbe m na-anapụta gị n’aka ndị a na n’aka ndị mba ọzọ, bụ́ ndị m na-ezi gị ka ị gakwuru,
18  ka i meghee anya ha, ka i mee ka ha si n’ọchịchịrị gaa n’ìhè, sikwa n’ikike Setan gakwuru Chineke, ka e wee gbaghara ha mmehie ha, ka ha wee nwetakwa ihe nketa n’etiti ndị e doro nsọ site n’inwe okwukwe n’ebe m nọ.’
19  “Ya mere, Eze Agrịpa, enupụghị m isi n’ọhụụ ahụ nke si n’eluigwe,
20  kama ebu m ụzọ wetara ndị bi na Damaskọs ozi ahụ, wetakwara ndị bi na Jeruselem, na n’obodo Judia dum, nakwa ndị mba ọzọ ka ha niile chegharịa ma chigharịkwuru Chineke site n’ịrụ ọrụ kwesịrị nchegharị.
21  Ọ bụ n’ihi ihe ndị a ka ndị Juu jichiri m n’ụlọ nsọ ma nwaa igbu m.
22  Otú ọ dị, n’ihi na m nwetara enyemaka si n’ebe Chineke nọ, anọ m na-agbara ma ndị nta ma ndị ukwu àmà ruo taa, ma adịghị m ekwu ihe ọ bụla ma e wezụga ihe Ndị Amụma na Mozis kwuru na ọ bụ ihe ga-eme,
23  na Kraịst ga-ata ahụhụ, ọ ga-ekwusakwara ndị a na ndị mba ọzọ ìhè dị ka onye mbụ e si ná ndị nwụrụ anwụ kpọlite.”
24  Ma mgbe ọ na-ekwu ihe ndị a iji zara ọnụ ya, Festọs kwuru n’oké olu, sị: “Ara na-agba gị, Pọl! Oké mmụta na-akpatara gị ara ọgbụgba!”
25  Ma Pọl sịrị: “Ara anaghị agba m, Onye Ukwu Festọs, kama, ihe m na-ekwu bụ eziokwu, ọ bụkwa okwu onye uche ya zuru okè.
26  N’eziokwu, eze bụ́ onye m ji nkwuwa okwu na-agwa okwu maara banyere ihe ndị a nke ọma; n’ihi na ekwetara m na ọ dịghị otu n’ime ihe ndị a nke ọ na-amaghị, n’ihi na ọ dịghị otu n’ime ihe ndị a nke e mere n’ebe zoro ezo.
27  Eze Agrịpa, ì kwere ná Ndị Amụma? Amaara m na i kwere.”
28  Ma Agrịpa sịrị Pọl: “N’oge na-adịghị anya, ị ga-eme ka m kweta ịghọ Onye Kraịst.”
29  Pọl wee sị: “Ekpere m na-ekpeku Chineke, ma ọ̀ bụ n’oge na-adịghị anya ma ọ bụ n’oge dị anya, bụ ka, ọ bụghị naanị gị, kamakwa ndị niile na-anụ olu m taa, bụrụ ụdị onye m bụ, ma e wezụga ịbụ ndị e kere agbụ ndị a.”
30  Eze ahụ wee bilie, gọvanọ ahụ na Benis bilikwara nakwa ndị ha na ha nọ ọdụ.
31  Ma ka ha na-apụ, ha malitere ịgwa ibe ha, sị: “Ọ dịghị ihe nwoke a na-eme kwesịrị a ga-eji gbuo ya ma ọ bụ kee ya agbụ.”
32  Agrịpa sịkwara Festọs: “A gaara atọhapụ nwoke a ma a sị na ọ kpọkughị Siza.”
Ọrụ 27
1  Ebe e kpebiri na anyị ga-eso ụgbọ mmiri gawa Ịtali, ha nyefere ma Pọl ma ụfọdụ ndị mkpọrọ ọzọ n’aka otu onyeisi ndị agha aha ya bụ Juliọs, onye so n’ìgwè ndị agha Ọgọstọs.
2  Anyị banyere n’otu ụgbọ mmiri nke si Adramitiọm, nke chọrọ ịgawa n’ebe ndị dị n’ụsọ osimiri nke ógbè Eshia, anyị wee soro ụgbọ mmiri ahụ gawa, Arịstakọs onye Masedonia nke si Tesalonaịka sokwa anyị.
3  N’echi ya, anyị kwụsịrị na Saịdọn, Juliọs jikwa obiọma meso Pọl omume. O kwekwara ka ọ gakwuru ndị enyi ya ka ha wee lekọta ya.
4  Anyị si n’ebe ahụ kwọrọ ụgbọ banye n’oké osimiri, anyị wee gaa Saịprọs, bụ́ ebe anyị nwetara nchebe, n’ihi na ifufe nọ na-efegide anyị;
5  anyị sikwa n’oké osimiri dị n’akụkụ Silishia na Pamfilia gabiga wee ruo n’ọdụ ụgbọ mmiri dị na Maịra n’ime Lishia.
6  Ma n’ebe ahụ, onyeisi ndị agha ahụ hụrụ otu ụgbọ mmiri si Alegzandria bụ́ nke na-aga Ịtali, o wee mee ka anyị banye na ya.
7  Ma, mgbe anyị kwọrọ ụgbọ nwayọọ nwayọọ ruo ọtụtụ ụbọchị ma jisie ike rute Kinaịdọs, n’ihi na ifufe ekweghị ka anyị nọgide na-aga, anyị kwọọrọ ụgbọ banye Krit, nke dị na Salmoni, bụ́ ebe anyị nwetara nchebe.
8  Ka anyị jisikwara ike kwọrọ ụgbọ na-aga, anyị bịaruru n’otu ebe a na-akpọ Ọdụ Ụgbọ Mmiri Ọma, bụ́ ebe dị obodo Lesia nso.
9  Ebe ọ bụ na oge agafetụla, ọ dịkwa ize ndụ ime njem na mmiri ugbu a n’ihi na ọbụna ibu ọnụ nke ụbọchị mkpuchi mmehie agafewo, Pọl tụrụ aro,
10  sị ha: “Ana m ahụ na ọtụtụ ihe ga-efu, laakwa n’iyi na njem a, ọ bụghị naanị ibu na ụgbọ mmiri ga-ala n’iyi, kamakwa mkpụrụ obi anyị.”
11  Otú ọ dị, onyeisi ndị agha ahụ ṅara ntị n’ihe onye ọkwọ ụgbọ na onye nwe ụgbọ mmiri ahụ kwuru kama ịṅa ntị n’ihe Pọl kwuru.
12  Ma ebe ọ bụ na ọdụ ụgbọ mmiri adịghị mma ịnọ n’oge oyi, ihe ka n’ọnụ ọgụgụ tụrụ aro ka a kwọpụ ụgbọ n’ebe ahụ, iji hụ ma ọ̀ dị ụzọ ọ bụla ha nwere ike isi garuo Finiks ma nọrọ n’ebe ahụ n’oge oyi, bụ́ ọdụ ụgbọ mmiri Krit nke e si abanye n’ebe ugwu ọwụwa anyanwụ na n’ebe ndịda ọwụwa anyanwụ.
13  Mgbe ifufe nke si n’ebe ndịda fekwara nwayọọ nwayọọ, ha chere na ha emezuwo nnọọ ihe ha bu n’obi, ha dọlitekwara arịlịka ma malite ịkwọrọ ụgbọ na-aga n’akụkụ ikpere mmiri nke dị n’akụkụ Krit.
14  Ma, n’oge na-adịghị anya, oké ifufe a na-akpọ Yuroakwilo malitere ife n’ebe ahụ.
15  Ebe ọ nọ na-ebusi ụgbọ mmiri ahụ ike, nke mere na o nweghị ike iguzogide ifufe ahụ, anyị hapụrụ ya, o wee buru anyị na-aga.
16  Ma anyị gbabara n’otu obere agwaetiti a na-akpọ Kọda, bụ́ ebe anyị nwetara nchebe, ma ọ ka siiri anyị ike ijide obere ụgbọ epeepe ahụ dị n’azụ.
17  Ma mgbe ha bubatasịrị ya n’ime ụgbọ ahụ, ha ji ụdọ kesie okpuru ụgbọ mmiri ahụ ike; ebe ha na-atụ egwu na ụgbọ mmiri ha ga-akpụ n’ala na Sietis, ha tọturu ihe e ji eduzi ụgbọ mmiri, ifufe wee si otú a buru ha na-aga.
18  Ma n’echi ya, ha malitere ịtụfusị ihe dị n’ụgbọ mmiri ahụ, n’ihi na oké ifufe ahụ nọ na-aṅagharịsi anyị ike.
19  N’ụbọchị nke atọ, ha ji aka ha tụfusịa ihe e ji arụ ọrụ n’ụgbọ mmiri ahụ.
20  Mgbe anyanwụ ma ọ bụ kpakpando na-apụtaghị ruo ọtụtụ ụbọchị, oké ifufe mmiri nọkwa na-efekwasị anyị, anyị enwekwaghị olileanya ọ bụla na a ga-azọpụta anyị.
21  Mgbe ha nọchara ogologo oge n’erighị nri, Pọl guzoro ọtọ n’etiti ha wee sị: “Unu gaara anara ndụmọdụ m ma ghara ịkwọrọ ụgbọ banye n’oké osimiri na Krit, ma nwee mfu na ịla n’iyi a.
22  Otú o sina dị, ana m atụrụ unu aro ugbu a ka unu nwee obi ike, n’ihi na ọ dịghị mkpụrụ obi ọ bụla n’ime unu ga-ala n’iyi, ọ bụ naanị ụgbọ a ga-ala n’iyi.
23  N’ihi na n’abalị a, otu mmụọ ozi nke Chineke, bụ́ onye m bụ nke ya na onye m na-ejere ozi dị nsọ, guzoro m nso,
24  sị m, ‘Atụla egwu, Pọl. Ị ghaghị iguzo n’ihu Siza, lee! Chineke ewerewo amara zọpụta ndị niile gị na ha nọ n’ụgbọ mmiri a n’ihi gị.’
25  Ya mere, nweenụ obi ike; n’ihi na ekweere m ihe Chineke kwuru na ọ ga-adị kpọmkwem dị ka a gwara m.
26  Otú ọ dị, a ga-aghasa anyị n’ikpere mmiri n’otu agwaetiti.”
27  Ma mgbe chi abalị nke iri na anọ jiri, anyị ana-aṅagharịkwa n’elu oké osimiri Edria, n’etiti abalị, ndị ọrụ ụgbọ mmiri ahụ malitere iche na ha na-eru nso n’ebe bụ́ ala.
28  Ha wee tụọ ịdị omimi ya n’ihe ọ̀tụ̀tụ̀ ma hụ na ọ dị fatọm iri abụọ; ha wee gakwuo n’ihu nke nta ma tụọ ya ọzọ wee hụ na ọ dị fatọm iri na ise.
29  Ebe ha na-atụ egwu na e nwere ike ịghasa anyị n’otu ebe n’elu nkume, ha si n’azụ ụgbọ mmiri ahụ tụpụ arịlịka anọ, o wee malite ịdị ha ka chi bọọ.
30  Ma mgbe ndị ọrụ ụgbọ mmiri ahụ chọwara isi n’ụgbọ ahụ gbapụ ma wetuo obere ụgbọ epeepe n’oké osimiri, na-eme ka à ga-asị na ha bu n’uche isi n’ihu ụgbọ ahụ wedasịa arịlịka,
31  Pọl gwara onyeisi ndị agha na ndị agha ahụ, sị: “Ọ bụrụ na ndị ikom a anọgideghị n’ụgbọ a, a pụghị ịzọpụta unu.”
32  Ndị agha ahụ gbubiri ụdọ nke obere ụgbọ epeepe ahụ ma hapụ ya ka ọ dapụ.
33  Ma ka chi na-achọ ịbọ, Pọl malitere ịgba ha niile ume ka ha ritụ ihe oriri, sị: “Taa bụ ụbọchị nke iri na anọ unu nọ na-eche nche, unu nọkwa n’erighị nri, ebe ọ bụ na ọ dịghị ihe unu onwe unu riri.
34  Ya mere, ana m agba unu ume ka unu ritụ ihe oriri, n’ihi na nke a bụ maka nzọpụta unu; n’ihi na ọ dịghị otu ntutu isi nke otu onye n’ime unu ga-ala n’iyi.”
35  Mgbe o kwusịrị nke a, ya onwe ya weere otu ogbe achịcha, kelee Chineke n’ihu ha niile ma nyawaa ya wee malite iri ya.
36  Ya mere, obi tọrọ ha niile ụtọ, ha onwe ha malitekwara iritụ ihe.
37  Anyị niile, bụ́ mkpụrụ obi nọ n’ụgbọ mmiri ahụ, dị narị abụọ na iri asaa na isii.
38  Mgbe ha rijuru nri afọ, ha mewere ka ịdị arọ nke ụgbọ mmiri ahụ belata site n’isi n’ime ya na-atụba ọka wit n’ime oké osimiri.
39  N’ikpeazụ, mgbe chi bọrọ, ha enweghị ike ịmata ebe ala ahụ bụ ma ha nọ na-ahụ otu ọnụ mmiri nke nwere ikpere osimiri, ọ bụkwa n’ebe ahụ ka ha kpebiri ịkwụsị ụgbọ ahụ n’akụkụ osimiri, ma ọ bụrụ na ọ ga-ekwe ha omume.
40  Ya mere, ka ha gbubiri arịlịka ndị ahụ, ha hapụrụ ha ka ha daba n’oké osimiri, ha tọpụkwara ụdọ ụmara ụgbọ ahụ n’otu oge ahụ. Mgbe ha dọlisikwara ákwà na-adị n’ihu ụgbọ mmiri ka ifufe na-ebu ya, ha gawara n’ikpere osimiri ahụ.
41  Mgbe ha kwụsịrị na mberede n’elu otu mkputamkpu ájá mmiri nke oké osimiri ahụ na-asọ n’akụkụ ya abụọ, ha kwọọrọ ụgbọ ahụ banye n’ájá, ihu ụgbọ ahụ wee tọ n’otu ebe, ma azụ ụgbọ ahụ malitere ịkụrisị n’ike.
42  Ndị agha ahụ wee kpebisie ike igbu ndị mkpọrọ ahụ, ka onye ọ bụla ghara igwuru mmiri pụọ ma gbalaga.
43  Ma onyeisi ndị agha ahụ chọrọ ịkpọpụta Pọl n’enweghị ihe mere ya, o wee gbochie ha ime ihe ha chọrọ ime. O nyekwara ndị nwere ike igwu mmiri iwu ka ha maba n’oké osimiri ma buru ụzọ gwuru mmiri ruo n’elu ala,
44  gwakwa ndị ọzọ ka ha mee otú ahụ, ka ụfọdụ ndị jide ibé osisi aka, ka ndị ụfọdụ jidekwa ihe ụfọdụ si n’ụgbọ mmiri ahụ aka. Otú a ka e si kpọpụta mmadụ niile n’elu ala n’enweghị ihe mere ha.
Ọrụ 28
1  Mgbe anyị pụtasịrị n’enweghị ihe mere anyị, anyị nụrụ na a na-akpọ agwaetiti ahụ Mọlta.
2  Ndị ahụ na-asụ asụsụ ala ọzọ gosikwara anyị obiọma pụrụ iche, n’ihi na ha kwanyere ọkụ wee nabata anyị niile ma nyere anyị aka n’ihi mmiri nke na-ezo nakwa n’ihi oyi nke na-atụ.
3  Ma mgbe Pọl buuru otu ùkwù nkụ wee tụkwasị ya n’ọkụ ahụ, otu ajụala pụtara n’ihi okpomọkụ ma gbakụọ ya n’aka.
4  Mgbe ndị ahụ na-asụ asụsụ ala ọzọ hụrụ agwọ ahụ ka o ko n’aka ya, ha malitere ịgwa ibe ha, sị: “N’ezie, nwoke a bụ ogbu ọchụ, ọ bụ ezie na o si n’oké osimiri pụta n’enweghị ihe mere ya, ahụhụ kwesịrị ihe o metara ekweghị ka ọ dịrị ndụ.”
5  Otú ọ dị, o febara agwọ ahụ n’ime ọkụ n’enweghị ihe mere ya.
6  Ma ha nọ na-atụ anya na ahụ́ ya ga-aza aza ma ọ bụ na ọ ga-ada na mberede nwụọ. Mgbe ha cheere ruo ogologo oge ma hụ na ọ dịghị ihe dị njọ mere ya, ha gbanwere obi ha wee malite ịsị na ọ bụ chi.
7  Na nso nso ebe ahụ, onyeisi agwaetiti ahụ, onye a na-akpọ Pọbliọs, nwere ọtụtụ ala; ọ nabatakwara anyị nke ọma, leekwa anyị ọbịa nke ọma ruo ụbọchị atọ.
8  Ma ọ dabara na nna Pọbliọs dina ala, ahụ́ ọkụ ji ya, ọ na-anyụkwa ọbara. Pọl bakwuuru ya ma kpee ekpere, bikwasị ya aka n’isi ma gwọọ ya.
9  Mgbe nke a mesịrị, ndị ọzọ bi n’agwaetiti ahụ bụ́ ndị na-arịa ọrịa dị iche iche malitere ịbịakwute ya, e wee gwọọ ha.
10  Ha nyekwara anyị ọtụtụ onyinye wee kwanyere anyị ùgwù, mgbe anyị na-aba n’ụgbọ mmiri ịpụwa, ha bunyejukwara anyị ihe iji gboo mkpa anyị.
11  Mgbe ọnwa atọ gasịrị, anyị so ụgbọ mmiri nke si Alegzandria, nke nọrọ n’agwaetiti ahụ n’oge oyi, nke nwekwara ihe a tụrụ atụ́, bụ́ “Ụmụ Zus.”
12  Mgbe anyị ruru n’ọdụ ụgbọ mmiri dị na Sirakus, anyị nọruru ụbọchị atọ,
13  bụ́ ebe anyị si gaa gburugburu ma bịarute Rijiọm. Mgbe otu ụbọchị gasịkwara, ifufe nke si n’ebe ndịda malitere ife, anyị wee banye Putiolaị n’ụbọchị nke abụọ ya.
14  Anyị hụrụ ụmụnna n’ebe a, ha rịọsikwara anyị arịrịọ ike ka anyị na ha nọrọ ruo ụbọchị asaa; otú a kwa ka anyị si bịaruo Rom.
15  Mgbe ụmụnna nụrụ akụkọ banyere anyị, ha si ebe ahụ bịaruo ọbụna Ahịa Apịọs nakwa Ụlọ Atọ nke Ndị Ije ka ha zute anyị. Ozugbo Pọl hụrụ ha, o kelere Chineke ma nwee obi ike.
16  N’ikpeazụ, mgbe anyị banyere Rom, e kwere ka Pọl nọrọ naanị ya, ya na onye agha na-eche ya nche.
17  Otú ọ dị, mgbe ụbọchị atọ gasịrị, ọ kpọkọtara ndị isi n’etiti ndị Juu. Mgbe ha zukọrọ, ọ sịrị ha: “Ụmụnna m, ọ bụ ezie na emeghị m ihe ọ bụla nke megidere ndị Juu ma ọ bụ omenala nna nna anyị hà, e si na Jeruselem nyefee m n’aka ndị Rom dị ka onye mkpọrọ.
18  Mgbe ndị a mesịrị nchọpụta, ha chọrọ ịhapụ m, ebe ọ na-enweghị ihe kwesịrị ọnwụ m mere.
19  Ma mgbe ndị Juu nọ na-asị ka a ghara ịhapụ m, ọ dịghị ihe ọzọ m maara m ga-eme karịa ịkpọku Siza, ma ọ bụghị n’ihi na m nwere ihe ọ bụla m ga-ebo mba m ebubo na ha mere.
20  N’ihi nke a, arịọsiri m arịrịọ ike ka m hụ unu wee gwa unu okwu, n’ihi na ọ bụ maka olileanya Izrel ka e ji kee m agbụ ígwè a.”
21  Ha sịrị ya: “Anyị anataghịkwa akwụkwọ ozi banyere gị site na Judia, ọ dịghịkwa onye ọ bụla n’ime ụmụnna ndị bịaranụ nke kọrọ akụkọ ma ọ bụ kwuo ihe ọ bụla dị njọ banyere gị.
22  Ma anyị chere na o kwesịrị ekwesị ịnụ n’ọnụ gị ihe ndị bụ́ echiche gị, n’ihi na, n’eziokwu, n’ihe metụtara òtù a, anyị maara na a na-ekwugide ya n’ebe niile.”
23  Ya na ha wee yie otu ụbọchị, ha bịakwutekwara ya n’ebe obibi ya n’ọnụ ọgụgụ ka ukwuu. O wee kọwaara ha okwu ahụ site n’ịgba àmà nke ọma banyere alaeze Chineke, sitekwa n’iwu Mozis nakwa n’Akwụkwọ Ndị Amụma ọ gwara ha okwu na-eru n’obi banyere Jizọs, malite n’ụtụtụ ruo anyasị.
24  Ụfọdụ ndị malitekwara ikwere ihe ndị a na-ekwu; ndị ọzọ ekweghị.
25  Ya mere, ebe ọ bụ na ha ekwekọrịtaghị, ha malitere ịpụ, ma Pọl kwuru otu okwu a, sị: “Mmụọ nsọ si n’ọnụ Aịzaya onye amụma gwa nna nna unu hà okwu n’ụzọ kwesịrị ekwesị,
26  sị: ‘Gakwuru ndị a, sị ha: “N’ịnụ ihe, unu ga-anụ ma unu agaghị aghọta ma ọlị; n’ilekwa anya, unu ga-ele anya ma unu agaghị ahụ ụzọ ma ọlị.
27  N’ihi na obi nke ndị a adịkwaghị anabata ihe, ha ejiriwokwa ntị ha nụ ihe ma ha emeghị ihe ọ bụla, ha emechiwokwa anya ha; ka ha wee ghara iji anya ha hụ ụzọ, gharakwa iji ntị ha nụ ihe ma jiri obi ha ghọta ihe wee chigharịa, ka m wee gwọọ ha.”’
28  Ya mere, maranụ na e zipụworo ndị mba ọzọ ozi a banyere otú Chineke ga-esi weta nzọpụta; n’ezie, ha ga-ege ntị na ya.”
29  ——
30  Ya mere, ọ nọgidere ruo afọ abụọ zuru ezu n’ụlọ ọ na-akwụ ụgwọ ya, ọ na-ejikwa obiọma anabata ndị niile bịakwutere ya,
31  jiri oké nkwuwa okwu na-ekwusara ha alaeze Chineke, na-ezikwa ihe banyere Onyenwe anyị Jizọs Kraịst n’enweghị ihe mgbochi.
Rom 1
1 Abụ m Pọl, ohu Jizọs Kraịst, na onye a kpọrọ ịbụ onyeozi, onye e doro iche ikwusa ozi ọma nke Chineke,
2  nke o kwere ná nkwa n’ime Akwụkwọ Nsọ tupu oge ya eruo site n’ọnụ ndị amụma ya,
3  banyere Ọkpara ya, onye si ná mkpụrụ Devid pụta dị ka anụ ahụ́ si dị,
4  ma bụrụ onye e si n’ike Chineke kpọọ Ọkpara Chineke dị ka mmụọ nke ịdị nsọ si dị, site n’ime ka o si ná ndị nwụrụ anwụ bilie—ee, Jizọs Kraịst Onyenwe anyị,
5  onye anyị si n’aka ya nata obiọma na-erughịrị mmadụ na ọrụ ịbụ ndịozi, ka ndị mba ọzọ niile wee jiri okwukwe rube isi n’ihi aha ya,
6  ndị e si n’etiti ha kpọọkwa unu ka unu bụrụ ndị nke Jizọs Kraịst.
7  Ana m edetara unu akwụkwọ, unu niile ndị nọ na Rom bụ́ ndị Chineke hụrụ n’anya, ndị a kpọrọ ịbụ ndị nsọ: Ka obiọma na-erughịrị mmadụ na udo nke si n’aka Chineke bụ́ Nna anyị nakwa n’aka Onyenwe anyị Jizọs Kraịst dịrị unu.
8  Nke mbụ, ana m enye Chineke m ekele site n’aka Jizọs Kraịst banyere unu niile, n’ihi na a na-ekwu banyere okwukwe unu n’ụwa dum.
9  N’ihi na Chineke, onye m ji mmụọ m na-ejere ozi dị nsọ site n’izisa ozi ọma banyere Ọkpara ya, bụ onye akaebe m banyere otú m si echeta unu mgbe niile n’ekpere m n’akwụsịghị akwụsị,
10  na-arịọ na ọ bụrụ na ọ ga-ekwe omume ka m nwee ike mechaa bịakwute unu, ma ọ bụrụ uche Chineke.
11  N’ihi na ọ na-agụsi m agụụ ike ịhụ unu, ka m wee nyetụ unu onyinye ime mmụọ, ka e wee mee ka unu guzosie ike;
12  ma ọ bụ, kama nke ahụ, ka anyị wee gbarịta ibe anyị ume, onye ọ bụla site n’okwukwe nke ibe ya, ma nke unu ma nke m.
13  Ma achọrọ m ka unu mara, ụmụnna m, na achọrọ m ịbịakwute unu ọtụtụ mgbe, ma ruo ugbu a, e gbochiri m ịbịa, ka m wee nwetakwa mkpụrụ n’etiti unu, ọbụna dị ka m nwetara n’etiti ndị mba ọzọ ndị ọzọ.
14  Eji m ndị niile ụgwọ, ma ndị Grik ma Ndị Ala Ọzọ, ma ndị maara ihe ma ndị na-amaghị ihe:
15  ya mere, ọ na-agụsi m agụụ ike izisakwara unu ozi ọma n’ebe ahụ na Rom.
16  N’ihi na ihere ozi ọma ahụ adịghị eme m; n’eziokwu, ọ bụ ike Chineke maka ịzọpụta onye ọ bụla nke nwere okwukwe, ibu ụzọ zọpụta ndị Juu, tinyere ndị Grik;
17  n’ihi na ọ bụ na ya ka a na-ekpughe ezi omume nke Chineke n’ihi okwukwe mmadụ nwere, nke na-eme ka o nwekwuo okwukwe, dị nnọọ ka e dere, sị: “Ma onye ezi omume ga-esi n’okwukwe dị ndụ.”
18  N’ihi na e si n’eluigwe na-ekpughe ọnụma Chineke megide asọpụrụghị Chineke na ajọ omume niile nke ndị na-ekpuchi eziokwu ahụ n’ụzọ na-ezighị ezi,
19  n’ihi na ihe a pụrụ ịmara banyere Chineke pụtara ìhè n’etiti ha, n’ihi na Chineke mere ka ọ pụtara ha ìhè.
20  N’ihi na àgwà ya ndị a na-apụghị ịhụ anya ka a na-ahụ nke ọma malite mgbe e kere ụwa gaa n’ihu, n’ihi na a na-aghọta ha site n’ihe ndị e kere eke, ya bụ, ike ebighị ebi ya na ịbụ Chineke ya, nke mere na ha enweghị ihe ngọpụ;
21  n’ihi na, ọ bụ ezie na ha maara Chineke, ha enyeghị ya otuto dị ka Chineke, ha ekeleghịkwa ya, kama ha ghọrọ ndị na-enweghị nghọta, obi ha nke na-amaghị ihe gbakwara ọchịchịrị.
22  Ọ bụ ezie na ha na-ekwusi ike na ha maara ihe, ha ghọrọ ndị nzuzu
23  wee gbanwee ebube nke Chineke onye na-apụghị ire ure ka ọ bụrụ ihe yiri onyinyo nke mmadụ pụrụ ire ure na nke nnụnụ na anụ ndị nwere ụkwụ anọ na ihe ndị na-akpụ akpụ.
24  Ya mere, Chineke nyefere ha n’aka adịghị ọcha dị ka ọchịchọ obi ha si dị, ka ha wee mee ka ahụ́ ha ghara inwe nsọpụrụ n’etiti onwe ha,
25  ya bụ, ndị ahụ ji eziokwu nke Chineke gbanwere okwu ụgha, na-efe ihe e kere eke, na-ejekwara ya ozi dị nsọ kama ijere Onye ahụ nke kere ihe, bụ́ onye a gọziri agọzi ruo mgbe ebighị ebi. Amen.
26  Ọ bụ ya mere Chineke ji nyefee ha n’aka agụụ mmekọahụ na-eme ihere, n’ihi na ụmụ nwaanyị ha hapụrụ mmekọahụ nwoke na nwaanyị wee na-enwe mmekọahụ nwaanyị na nwaanyị;
27  otú ahụkwa ka ọbụna ụmụ nwoke hapụrụ mmekọahụ nwoke na nwaanyị, ahụ́ wee na-ere ha ọkụ ka ha na ibe ha na-enwe mmekọahụ, ụmụ nwoke na ụmụ nwoke, na-eme ihe rụrụ arụ, na-enwetakwa n’ime onwe ha ụgwọ ọrụ zuru ezu, nke kwesịrị njehie ha.
28  Ebe ọ bụ na ha achọghị ịmara Chineke dị ka ezi ihe ọmụma si dị, Chineke nyefere ha n’aka uche a jụrụ ajụ, ka ha wee na-eme ihe na-ekwesịghị ekwesị,
29  ha jupụtara n’omume na-ezighị ezi niile, ajọ omume niile, anyaukwu niile, ihe ọjọọ niile, jupụtakwa n’anyaụfụ, igbu ọchụ, esemokwu, aghụghọ, ụfụ obi, bụrụ ndị na-akọsa asịrị,
30  ndị na-ekwu okwu azụ, ndị kpọrọ Chineke asị, ndị na-akparị mmadụ, ndị mpako, ndị na-anya isi, ndị na-echepụta ihe ọjọọ, ndị na-enupụrụ ndị mụrụ ha isi,
31  ndị na-enweghị nghọta, ndị na-emebi nkwekọrịta, ndị na-enweghị obi mmadụ, ndị na-adịghị eme ebere.
32  Ọ bụ ezie na ndị a maara iwu ezi omume nke Chineke nke ọma, na ndị na-eme ihe ndị dị otú a kwesịrị ọnwụ, ọ bụghị naanị na ha na-eme ha, kamakwa ha na-ekwenyere ndị na-eme ha.
Rom 2
1 Ya mere, i nweghị ihe ngọpụ, gị mmadụ, onye ọ sọrọ gị bụrụ, ma ọ bụrụ na ị na-ekpe mmadụ ikpe; n’ihi na n’ihe ahụ ị na-ekpe onye ọzọ ikpe, ị na-ama onwe gị ikpe, ebe ọ bụ na gị onye na-ekpe mmadụ ikpe na-eme otu ihe ahụ.
2  Anyị maara na ikpe Chineke, nke kwekọrọ n’eziokwu, na-emegide ndị na-eme ụdị ihe ahụ.
3  Ma, gị mmadụ, ì chere na ka ị na-ekpe ndị na-eme ụdị ihe ndị ahụ ikpe ma gị onwe gị ana-eme ha, na ị ga-agbanahụ ikpe Chineke?
4  Ka ị̀ na-eleda obiọma ya na ndidi ya na ogologo ntachi obi ya dị ukwuu anya, n’ihi na ị maghị na obiọma Chineke na-agbalị iduga gị ná nchegharị?
5  Ma dị ka ekweghị ekwe gị na obi gị nke na-enweghị nchegharị si dị, ị na-akpakọtara onwe gị ọnụma nke ga-abịakwasị gị n’ụbọchị ọnụma nakwa n’ụbọchị a ga-ekpughe ikpe ezi omume nke Chineke.
6  Ọ ga-akwụkwa onye ọ bụla ụgwọ dị ka ọrụ ya si dị:
7  ndụ ebighị ebi ka ọ ga-enye ndị na-achọ ebube na nsọpụrụ na ọnọdụ ereghị ure site n’ịtachi obi n’ọrụ dị mma;
8  otú ọ dị, ndị na-ese okwu na ndị na-enupụrụ eziokwu ahụ isi ma na-erubere ajọ omume isi, ihe ga-adịrị ha bụ ọnụma na iwe,
9  mkpagbu na ahụhụ, nke ga-abịakwasị mkpụrụ obi nke mmadụ ọ bụla na-eme ihe ọjọọ, ọ ga-ebu ụzọ bịakwasị onye Juu, bịakwasịkwa onye Grik;
10  ma ebube na nsọpụrụ na udo ga-adịrị onye ọ bụla na-eme ezi ihe, ọ ga-ebu ụzọ dịrị onye Juu, dịrịkwa onye Grik.
11  N’ihi na Chineke adịghị ele mmadụ anya n’ihu.
12  Dị ka ihe atụ, ndị niile mehiere mgbe a na-enweghị iwu ga-ala n’iyi n’enweghị iwu; ma a ga-ekpe ndị niile mehiere n’okpuru iwu ikpe site n’iwu.
13  N’ihi na ọ bụghị ndị na-anụ iwu bụ ndị ezi omume n’ihu Chineke, kama ọ bụ ndị na-edebe iwu ka a ga-akpọ ndị ezi omume.
14  N’ihi na mgbe ọ bụla ndị mba ọzọ, ndị na-enweghị iwu, sitere n’ọmụmụ na-eme ihe ndị dị n’iwu, ndị a, ọ bụ ezie na ha enweghị iwu, ha bụụrụ onwe ha iwu.
15  Ọ bụ ha bụ ndị na-egosi na e dere isi ihe dị n’iwu ahụ n’obi ha, ebe akọ na uche ha so ha na-agba àmà, n’echiche nke ha kwa, ha bụ ndị a na-ebo ebubo ma ọ bụ ọbụna ndị a na-agọpụ.
16  Nke a ga-abụ n’ụbọchị ahụ mgbe Chineke ga-esi n’aka Kraịst Jizọs kpee ihe nzuzo nke ụmụ mmadụ ikpe, dị ka ozi ọma ahụ m na-ezisa si dị.
17  Ma, ọ bụrụ na ị bụ onye Juu n’aha ma na-adabere n’iwu, jirikwa Chineke na-anya isi,
18  ọ bụrụkwa na ị maara uche ya, matakwa ihe ndị dị mma nke ukwuu n’ihi na e ji ọnụ na-akụziri gị Iwu ahụ;
19  e mekwara ka i kweta na ị bụ onye na-edu ndị kpuru ìsì, bụkwaara ndị nọ n’ọchịchịrị ìhè,
20  onye na-agbazi ndị na-enweghị ezi uche, onye na-ezi ụmụ ọhụrụ ihe, nakwa na i nwere ụkpụrụ nke ihe ọmụma na nke eziokwu dị n’Iwu ahụ—
21  otú ọ dị, gị onye na-akụziri onye ọzọ ihe, ị́ dịghị akụziri onwe gị? Gị onye na-ekwusa “Ezula ohi,” ị̀ na-ezu ohi?
22  Gị onye na-asị “Akwala iko,” ị̀ na-akwa iko? Gị onye na-ekwupụta na ị na-asọ arụsị oyi, ị̀ na-ezu ihe dị n’ụlọ arụsị?
23  Gị onye ji iwu anya isi, ị̀ na-akparị Chineke site n’imebi Iwu ahụ?
24  N’ihi na “a na-ekwulu aha Chineke n’etiti ndị mba ọzọ n’ihi unu”; dị nnọọ ka e dere ya.
25  N’eziokwu, ibi úgwù bara uru naanị ma ọ bụrụ na ị na-edebe iwu; ma ọ bụrụ na ị bụ onye na-emebi iwu, úgwù e biri gị aghọwo ebighị úgwù.
26  Ya mere, ọ bụrụ na onye a na-ebighị úgwù na-eme ihe ziri ezi ndị dị n’Iwu ahụ, ọ̀ bụ na a gaghị agụ ebighị úgwù ya dị ka ibi úgwù?
27  Onye bụkwa onye a na-ebighị úgwù site n’ọmụmụ, site n’idebe Iwu ahụ, ga-ekpe gị ikpe, gị onye na-emebi iwu n’agbanyeghị na i nwere iwu e dere ede, bụrụkwa onye e biri úgwù.
28  N’ihi na ọ bụghị onye bụ́ onye Juu n’elu ahụ́ bụ onye Juu, ọ bụghịkwa úgwù e biri n’elu ahụ́ bụ ibi úgwù.
29  Kama, ọ bụ onye bụ́ onye Juu n’obi bụ onye Juu, úgwù e biri ya bụkwa n’obi site na mmụọ, ọ bụghị site n’iwu e dere ede. Otuto onye ahụ na-abịa, ọ bụghị site n’aka mmadụ, kama site n’aka Chineke.
Rom 3
1 Gịnịzi ka onye Juu ji ka mma, ma ọ bụ, olee uru ibi úgwù bara?
2  Ọ bara uru nke ukwuu n’ụzọ ọ bụla. Nke mbụ, n’ihi na ọ bụ ha ka e nyefere okwu dị nsọ nke Chineke n’aka.
3  Ọ̀ bụzi ka gịnị mee? Ọ bụrụ na ụfọdụ egosighị okwukwe, enweghị okwukwe ha ọ̀ ga-eme, ma eleghị anya, ka ikwesị ntụkwasị obi nke Chineke ghara ịdị irè?
4  Tụfịakwa! Kama ka Chineke bụrụ onye eziokwu, ọ bụ ezie na mmadụ niile bụ ndị ụgha, ọbụna dị ka e dere, sị: “Ka e wee gosi na ị bụ onye ezi omume n’okwu gị, ka i wee merie mgbe a na-ekpe gị ikpe.”
5  Otú ọ dị, ọ bụrụ na ajọ omume anyị emee ka ezi omume nke Chineke pụta ìhè, gịnị ka anyị ga-ekwu? Chineke ọ̀ na-ekpe ikpe na-ezighị ezi mgbe ọ na-egosi ọnụma ya? (Ana m ekwu dị ka mmadụ.)
6  Tụfịakwa! Ma ọ́ bụghị otú ahụ, olee otú Chineke ga-esi kpee ụwa ikpe?
7  Ma ọ bụrụ na e si n’okwu ụgha m mee ka a mara eziokwu nke Chineke nke ọma karị, wee nye ya otuto, gịnị mere a ka jikwa na-ama m ikpe na m bụ onye mmehie?
8  Gịnị mere na anyị agaghị asị, dị nnọọ ka a na-ebo anyị ebubo ụgha, dịkwa nnọọ ka ụfọdụ ndị na-asị na anyị na-ekwu: “Ka anyị mee ihe ọjọọ ka ihe ọma wee bịa”? Ikpe a mara ndị ahụ bụ ikpe ziri ezi.
9  Ọ̀ bụ ka gịnị mee? Ànyị ka ha mma? Ọ dịghị ma ọlị! N’ihi na anyị ekwuwo na mbụ na ndị Juu na ndị Grik nọcha n’okpuru mmehie;
10  dị nnọọ ka e dere, sị: “Ọ dịghị onye ezi omume dịnụ, ọbụnadị otu onye;
11  ọ dịghị onye nwere nghọta ọ bụla, ọ dịghị onye na-achọ Chineke.
12  Mmadụ niile agahiewo, ha niile aghọwo ndị na-abaghị uru; ọ dịghị onye nwere obiọma, e nweghị ọbụna otu onye.”
13  “Akpịrị ha bụ ili e meghere emeghe, ha ejiriwo ire ha ghọọ aghụghọ.” “Nsí agwọ dị n’okpuru egbugbere ọnụ ha.”
14  “Ọnụ ha jupụtakwara n’ịbụ ọnụ na okwu ọjọọ.”
15  “Ụkwụ ha dị ngwa ịwụfu ọbara.”
16  “Mbibi na nhụsianya dị n’ụzọ ha,
17  ha amaghịkwa ụzọ udo.”
18  “Ha adịghị atụ egwu Chineke.”
19  Ma anyị maara na ihe niile Iwu ahụ na-ekwu, ọ bụ ndị nọ n’okpuru Iwu ahụ ka ọ na-agwa, ka e wee mechie ọnụ niile, ka Chineke wee nye ụwa dum ntaramahụhụ.
20  Ya mere, a gaghị esi n’ọrụ nke iwu kpọọ anụ ahụ́ ọ bụla onye ezi omume n’ihu ya, n’ihi na ọ bụ iwu na-eme ka a mata nke ọma ihe bụ́ mmehie.
21  Ma ugbu a, e mewo ka ọ pụta ìhè na mmadụ pụrụ ịbụ onye ezi omume n’ihu Chineke n’adabereghị n’iwu, dị ka Iwu ahụ na Akwụkwọ Ndị Amụma na-agba àmà ya;
22  ee, mmadụ pụrụ ịbụ onye ezi omume n’ihu Chineke site n’inwe okwukwe n’ebe Jizọs Kraịst nọ, ya bụ, ndị niile nwere okwukwe. N’ihi na ọ dịghị ihe dị iche.
23  N’ihi na mmadụ niile emehiewo, ha adịghịkwa eru ebube Chineke,
24  a na-akpọkwa ha ndị ezi omume, nke bụ́ onyinye e nyere n’efu, site n’obiọma ya na-erughịrị mmadụ site ná ntọhapụ nke si n’ihe mgbapụta ahụ Kraịst Jizọs kwụrụ.
25  Chineke wepụtara ya dị ka àjà ime udo; udo a na-abịa site n’inwe okwukwe n’ọbara ya. Nke a bụ iji gosi ezi omume nke ya, n’ihi na ọ na-agbaghara mmehie ndị e mere n’oge gara aga mgbe Chineke nọ na-enwe ndidi;
26  iji gosi ezi omume nke ya n’oge a a kara aka, ka o wee bụrụ onye ezi omume ọbụna mgbe ọ na-akpọ onye nwere okwukwe n’ebe Jizọs nọ onye ezi omume.
27  Ọ̀ dị ihe mere anyị ga-eji na-anya isi? Ọ dịghị. Olee iwu mere ka ọ dị otú a? Ọ̀ bụ iwu nke ọrụ? Ọ dịghị ma ọlị, kama ọ bụ iwu nke okwukwe.
28  N’ihi na anyị na-ewere ya na a na-akpọ mmadụ onye ezi omume site n’okwukwe nke na-agụnyeghị ọrụ nke iwu.
29  Ka ọ̀ bụ Chineke nke naanị ndị Juu? Ọ́ bụghịkwa nke ndị mba ọzọ? Ee, ọ bụkwa nke ndị mba ọzọ,
30  ma ọ bụrụ n’ezie na Chineke bụ otu, bụ́ onye ga-akpọ ndị e biri úgwù ndị ezi omume n’ihi okwukwe, kpọọkwa ndị a na-ebighị úgwù ndị ezi omume site n’okwukwe ha.
31  Ànyị ga-esitezi n’okwukwe anyị mee ka iwu ghara ịdị? Tụfịakwa! Kama nke ahụ, anyị na-eme ka iwu guzosie ike.
Rom 4
1 Ebe ọ dị otú ahụ, gịnị ka anyị ga-ekwu banyere Ebreham, bụ́ nna nna anyị n’anụ ahụ́?
2  Dị ka ihe atụ, ọ bụrụ na a kpọrọ Ebreham onye ezi omume n’ihi ọrụ, ọ gaara enwe ihe ọ ga-eji na-anya isi; ma ọ bụghị n’ebe Chineke nọ.
3  N’ihi na ọ̀ bụ gịnị ka ihe e dere n’Akwụkwọ Nsọ na-ekwu? “Ebreham nwere okwukwe n’ebe Jehova nọ, e wee gụọrọ ya nke ahụ dị ka ezi omume.”
4  A na-agụ ụgwọ a na-akwụ onye na-arụ ọrụ, ọ bụghị dị ka obiọma na-erughịrị ya, kama dị ka ụgwọ e ji ya eji.
5  N’aka nke ọzọ, onye na-adịghị arụ ọrụ, kama o nwere okwukwe n’ebe onye ahụ nọ nke na-akpọ onye na-adịghị asọpụrụ Chineke onye ezi omume, a na-agụ okwukwe ya dị ka ezi omume.
6  Dị nnọọ ka Devid kwukwara banyere obi ụtọ nke onye ahụ nwere, bụ́ onye Chineke gụrụ n’onye ezi omume n’abụghị n’ihi ọrụ, sị:
7  “Obi ụtọ na-adịrị ndị a gbaghaara mmebi iwu ha na ndị e kpuchiri mmehie ha;
8  obi ụtọ na-adịrị onye Jehova na-agaghị agụkọrọ mmehie ya ma ọlị.”
9  Ya mere, obi ụtọ a ọ̀ na-adịrị ndị e biri úgwù, ka ọ̀ na-adịrị ndị a na-ebighị úgwù? N’ihi na anyị na-ekwu, sị: “A gụụrụ Ebreham okwukwe ya dị ka ezi omume.”
10  Olee mgbe a gụrụ ya? Ọ bụ mgbe a na-ebibeghị ya úgwù, ka ọ̀ bụ mgbe e biri ya úgwù? Ọ bụghị mgbe e biri ya úgwù, kama ọ bụ mgbe a na-ebibeghị ya úgwù.
11  O wee nata ihe ịrịba ama, ya bụ, ibi úgwù, dị ka akara nke ezi omume site n’okwukwe o nwere mgbe a na-ebibeghị ya úgwù, ka o wee bụrụ nna nke ndị niile nwere okwukwe mgbe ha bụ ndị a na-ebibeghị úgwù, ka e wee gụọrọ ha ya dị ka ezi omume;
12  bụrụkwa nna nke ụmụ e biri úgwù, ọ bụghị naanị nke ndị ahụ jidesiri ibi úgwù ike, kamakwa, nke ndị ahụ na-eje ije n’ụzọ kwesịrị ekwesị na nzọụkwụ nke okwukwe ahụ nna anyị Ebreham nwere mgbe a na-ebibeghị ya úgwù.
13  N’ihi na ọ bụghị site n’iwu ka e kwere Ebreham ma ọ bụ mkpụrụ ya nkwa na e nwere ụwa ọ ga-eketa, kama ọ bụ site n’ezi omume nke si n’okwukwe.
14  N’ihi na ọ bụrụ na ndị jidesiri iwu ike bụ ndị nketa, e mewo ka okwukwe bụrụ ihe na-abaghị uru, e wepụwokwa nkwa ahụ.
15  N’eziokwu, Iwu ahụ na-eweta ọnụma, ma n’ebe iwu na-adịghị, mmebi iwu anaghị adị.
16  N’ihi ya, ọ bụ n’ihi okwukwe, ka o wee bụrụ dị ka obiọma na-erughịrị mmadụ si dị, ka nkwa ahụ wee bụụrụ mkpụrụ ya dum ihe e ji n’aka, ọ bụghị naanị ndị ahụ jidesiri Iwu ahụ ike, kamakwa ndị ahụ jidesiri okwukwe Ebreham ike. (Ọ bụ nna anyị niile,
17  dị nnọọ ka e dere, sị: “Emewo m ka ị bụrụ nna nke ọtụtụ mba.”) Ọ bụ n’ihu Onye ahụ nke o nwere okwukwe n’ebe ọ nọ, ya bụ, n’ihu Chineke, bụ́ onye na-eme ka ndị nwụrụ anwụ dị ndụ, onye na-akpọkwa ihe ndị na-adịghị adị dị ka à ga-asị na ha dị.
18  Ọ bụ ezie na olileanya adịkwaghị, ọ dabeere n’olileanya nwee okwukwe, ka o wee ghọọ nna nke ọtụtụ mba dị ka ihe e kwuru si dị, nke sịrị: “Otú ahụ ka mkpụrụ gị ga-adị.”
19  Ọ bụ ezie na ọ daghị mbà n’okwukwe, o chere echiche banyere ahụ́ nke ya, nke nwụrụla anwụ, ebe ọ gbara ihe dị ka otu narị afọ, nakwa akpa nwa Sera nke nwụworo anwụ.
20  Ma n’ihi nkwa ahụ Chineke kwere, o nwere okwukwe, o nweghịkwa obi abụọ, kama, ọ ghọrọ onye dị ike site n’okwukwe ya, wee nye Chineke otuto,
21  kwetakwa n’ụzọ zuru ezu na o nwekwara ike ime ihe o kwere ná nkwa.
22  Ya mere, “a gụụrụ ya nke ahụ dị ka ezi omume.”
23  Otú ọ dị, e dere na “a gụụrụ ya nke ahụ,” ọ bụghị naanị n’ihi ya,
24  kama, n’ihi anyị bụ́ ndị e kwuru na a ga-agụrụ ya, n’ihi na anyị kwere n’onye ahụ nke si ná ndị nwụrụ anwụ kpọlite Jizọs Onyenwe anyị.
25  E nyefere ya n’ihi njehie anyị, a kpọlitekwara ya ka e wee kpọọ anyị ndị ezi omume.
Rom 5
1 Ya mere, ebe a kpọworo anyị ndị ezi omume n’ihi okwukwe, ka anyị na Chineke dịrị n’udo site n’aka Onyenwe anyị Jizọs Kraịst,
2  onye anyị sikwa n’aka ya bata n’obiọma a na-erughịrị mmadụ, nke anyị guzo na ya ugbu a site n’okwukwe; ka anyị na-aṅụrịkwa ọṅụ, n’ihi olileanya nke inweta ebube Chineke.
3  Ọ bụghịkwa naanị nke ahụ, kama ka anyị na-aṅụrị ọṅụ mgbe anyị nọ ná mkpagbu, ebe anyị maara na mkpagbu na-arụpụta ntachi obi;
4  ntachi obi arụpụta ọnọdụ dị Chineke mma; ọnọdụ nke dị Chineke mma arụpụta olileanya,
5  olileanya ahụ adịghịkwa eduga ná mmechuihu; n’ihi na a wụsawo ịhụnanya nke Chineke n’obi anyị site na mmụọ nsọ nke e nyere anyị.
6  N’ihi na, n’ezie, mgbe anyị ka bụ ndị na-adịghị ike, Kraịst nwụrụ n’oge a kara aka maka ndị na-adịghị asọpụrụ Chineke.
7  N’ihi na o siri ike mmadụ ọ bụla ịnwụ maka onye ezi omume; n’ezie, ọ bụ maka ezi mmadụ ka mmadụ ga-anwa anwa nwụọ ma eleghị anya.
8  Ma Chineke mere ka anyị mata ịhụnanya ya, n’ihi na, mgbe anyị ka bụ ndị mmehie, Kraịst nwụrụ n’ihi anyị.
9  Ya mere, ebe a kpọworo anyị ndị ezi omume ugbu a site n’ọbara ya, a ga-esite n’aka ya zọpụta anyị n’ọnụma ọbụna karị.
10  N’ihi na ọ bụrụ na, mgbe anyị bụ ndị iro, e mere ka anyị na Chineke dị ná mma site n’ọnwụ Ọkpara ya, a ga-azọpụta anyị ọbụna karị site ná ndụ ya, ebe e meworo ka anyị na ya dị ná mma.
11  Ọ bụghị naanị nke ahụ, kama anyị na-aṅụrịkwa ọṅụ n’ime Chineke site n’aka Onyenwe anyị Jizọs Kraịst, onye mere ka anyị na Chineke dị ná mma ugbu a.
12  N’ihi ya, dị nnọọ ka mmehie si n’aka otu mmadụ bata n’ụwa, ọnwụ esikwa ná mmehie bata, ọnwụ wee si otú ahụ gbasaa ruo mmadụ niile n’ihi na ha niile mehiere—.
13  N’ihi na mmehie dị n’ụwa tupu Iwu ahụ, ma a dịghị agụrụ onye ọ bụla mmehie mgbe iwu na-adịghị.
14  Ka o sina dị, ọnwụ chịrị dị ka eze malite n’Adam ruo na Mozis, ọbụna chịa ndị na-emeghị mmehie nke yiri mmebi iwu Adam, bụ́ onye yiri onye ahụ nke gaje ịbịa.
15  Ma ọ bụghị otú onyinye ahụ dị ka njehie ahụ dị. N’ihi na ọ bụrụ na ọtụtụ mmadụ nwụrụ site ná njehie nke otu onye, ọtụtụ ndị nwetara obiọma Chineke nke na-erughịrị mmadụ na onyinye o nyere n’efu, tinyere obiọma ahụ na-erughịrị mmadụ nke si n’aka otu onye ahụ bụ́ Jizọs Kraịst, ọbụna karị.
16  Ihe onyinye ahụ e nyere n’efu rụpụtara adịghị ka ihe mmehie otu onye ahụ rụpụtara. N’ihi na ọ bụ otu njehie wetara ikpe ahụ nke rụpụtara amamikpe, ma ọ bụ ọtụtụ njehie wetara onyinye ahụ nke rụpụtara ịkpọ ụmụ mmadụ ndị ezi omume.
17  N’ihi na ọ bụrụ na ọnwụ si n’aka otu onye ahụ chịa dị ka eze site ná njehie nke onye ahụ, ndị na-anata obiọma dị ukwuu nke na-erughịrị mmadụ na onyinye ezi omume dị ukwuu nke e nyere n’efu ga-adị ndụ wee chịa ọbụna karị dị ka ndị eze site n’aka otu onye ahụ, ya bụ, Jizọs Kraịst.
18  Ya mere, dị nnọọ ka a mara ụdị mmadụ niile ikpe site n’otu njehie, otú ahụkwa ka e si n’otu omume ziri ezi kpọọ ụdị mmadụ niile ndị ezi omume ka ha wee nweta ndụ.
19  N’ihi na ebe ọ bụ na e mere ka ọtụtụ mmadụ ghọọ ndị mmehie site ná nnupụisi nke otu onye ahụ, otú ahụkwa ka a ga-eme ka ọtụtụ mmadụ ghọọ ndị ezi omume site ná nrubeisi nke otu onye ahụ.
20  E mesịrị nwee Iwu ahụ ka njehie wee dị ọtụtụ. Ma n’ebe mmehie dị ọtụtụ, obiọma na-erughịrị mmadụ dị ọtụtụ ọbụna karị.
21  Ka gịnị wee mee? Ka obiọma na-erughịrị mmadụ wee chịa dị ka eze site n’ezi omume nke na-eduga ná ndụ ebighị ebi site na Jizọs Kraịst Onyenwe anyị, dị nnọọ ka mmehie na ọnwụ chịrị dị ka eze.
Rom 6
1 Ya mere, gịnị ka anyị ga-ekwu? Ànyị ga-anọgide ná mmehie ka obiọma na-erughịrị mmadụ wee dị ukwuu?
2  Tụfịakwa! Ebe anyị nwụrụ anwụ n’ebe mmehie dị, olee otú anyị ga-esi ka na-adị ndụ na ya?
3  Ka ọ̀ bụ unu amaghị na anyị niile bụ́ ndị e mere baptizim ka anyị na Kraịst Jizọs dị n’otu bụ ndị e mere baptizim ka anyị nwụọ ụdị ọnwụ ọ nwụrụ?
4  Ya mere, e liri anyị na ya site na baptizim e mere anyị ka anyị nwụọ ụdị ọnwụ ọ nwụrụ, ka anyị onwe anyị wee na-ebi ndụ ọhụrụ otú ahụ, dị nnọọ ka e si ná ndị nwụrụ anwụ kpọlite Kraịst site n’ebube nke Nna ya.
5  N’ihi na ọ bụrụ na e mewo ka anyị na ya dị n’otu n’ọdịdị nke ọnwụ ya, n’ezie, a ga-emekwa ka anyị na ya dị n’otu n’ọdịdị nke mbilite n’ọnwụ ya;
6  n’ihi na anyị maara na a kpọgidere ya na mmadụ ochie anyị n’osisi, ka e wee mee ka ahụ́ anyị nke na-emehie emehie ghara ịrụ ọrụ, ka anyị wee ghara ịbụkwa ndị ohu nke mmehie.
7  N’ihi na a tọhapụwo onye nwụrụ anwụ ná mmehie ya.
8  Ọ bụrụkwa na anyị na Kraịst nwụrụ, anyị kwere na anyị na ya ga-adịkwa ndụ.
9  N’ihi na anyị maara na ebe ọ bụ na e siwo ná ndị nwụrụ anwụ kpọlite Kraịst, ọ dịkwaghị anwụ anwụ; ọnwụ abụkwaghị nna ya ukwu.
10  N’ihi na ọnwụ ọ nwụrụ, ọ nwụrụ ya naanị otu ugboro iji wepụ mmehie; ma ndụ ọ dị, ọ na-adịrị ya Chineke.
11  Otú ahụkwa, unu onwe unu: na-agụnụ onwe unu ná ndị nwụrụ anwụ n’ezie n’ebe mmehie dị, ma bụrụ ndị na-adịrị Chineke ndụ site n’aka Kraịst Jizọs.
12  Ya mere, unu ekwela ka mmehie na-achị dị ka eze n’ahụ́ unu nke pụrụ ịnwụ anwụ ka unu wee na-erubere ọchịchọ ya isi.
13  Unu enyefekwala akụkụ ahụ́ unu n’aka mmehie ka ọ bụrụ ngwá ọgụ nke ajọ omume, kama na-enyefenụ onwe unu n’aka Chineke dị ka ndị si ná ndị nwụrụ anwụ dị ndụ, na-enyefekwanụ akụkụ ahụ́ unu n’aka Chineke ka ọ bụrụ ngwá ọgụ nke ezi omume.
14  N’ihi na mmehie agaghị abụ nna unu ukwu, ebe unu maara na unu anọghị n’okpuru iwu kama n’okpuru obiọma na-erughịrị mmadụ.
15  Gịnịzi ga-eme? Ànyị ga-eme mmehie n’ihi na anyị anọghị n’okpuru iwu kama n’okpuru obiọma na-erughịrị mmadụ? Tụfịakwa!
16  Ọ̀ bụ na unu amaghị na ọ bụrụ na unu na-enyefe onwe unu n’aka onye ọ bụla ka unu bụrụ ndị ohu ya irubere ya isi, unu bụ ndị ohu ya n’ihi na unu na-erubere ya isi, ma ọ̀ bụ nke mmehie nke na-eweta ọnwụ ma ọ̀ bụ nke nrubeisi nke na-eweta ezi omume?
17  Ma ekele dịrị Chineke na unu bụbu ndị ohu nke mmehie ma unu ghọrọ ndị si n’obi ha na-erube isi n’ụdị ozizi ahụ nke e nyefere unu n’aka.
18  Ee, ebe e mere ka unu si ná mmehie pụọ nwere onwe unu, unu ghọrọ ndị ohu nke ezi omume.
19  N’ihi adịghị ike nke anụ ahụ́ unu, ana m agwa unu okwu ndị mmadụ na-aghọta: n’ihi na ọbụna dị ka unu nyefere ahụ́ unu ka ọ bụrụ ohu nke adịghị ọcha na mmebi iwu, o wee rụpụta mmebi iwu, nyefeenụ ahụ́ unu otú ahụ ugbu a ka ọ bụrụ ohu nke ezi omume, ka o wee rụpụta ihe dị nsọ.
20  N’ihi na mgbe unu bụ ndị ohu nke mmehie, unu nweere onwe unu n’ebe ezi omume dị.
21  Gịnịzi bụ mkpụrụ ahụ unu nwere n’oge ahụ? Ihe ndị na-eme unu ihere ugbu a. N’ihi na ihe ndị ahụ na-eduga n’ọnwụ.
22  Otú ọ dị, ebe e mere ka unu si ná mmehie pụọ nwere onwe unu ugbu a, ma ghọọ ndị ohu Chineke, mkpụrụ unu na-enweta bụ ịdị nsọ, ọ ga-edugakwa ná ndụ ebighị ebi.
23  N’ihi na ụgwọ ọrụ nke mmehie na-akwụ bụ ọnwụ, ma onyinye nke Chineke na-enye bụ ndụ ebighị ebi site n’aka Kraịst Jizọs Onyenwe anyị.
Rom 7
1 Ụmụnna m, ọ̀ ga-abụ na unu amaghị (n’ihi na ọ bụ ndị maara iwu ka m na-agwa,) na ọ bụrụhaala na mmadụ nọ ndụ, Iwu ahụ bụ nna ya ukwu?
2  Dị ka ihe atụ, iwu kegidere nwaanyị lụrụ di n’ebe di ya nọ mgbe di ya nọ ndụ; ma ọ bụrụ na di ya anwụọ, a tọpụwo ya n’iwu nke di ya.
3  N’ihi ya, mgbe di ya nọ ndụ, a ga-akpọ ya nwaanyị na-akwa iko ma ọ bụrụ na ọ ghọọ nwunye nwoke ọzọ. Ma ọ bụrụ na di ya anwụọ, o siwo n’iwu nke di ya pụọ nwere onwe ya, nke mere na ọ bụghị nwaanyị na-akwa iko ma ọ bụrụ na ọ ghọọ nwunye nwoke ọzọ.
4  Ya mere, ụmụnna m, e mekwara ka unu nwụọ n’ebe Iwu ahụ dị site n’ahụ́ Kraịst, ka unu wee ghọọ ndị onye ọzọ nwe, ndị onye ahụ e si ná ndị nwụrụ anwụ kpọlite nwe, ka anyị wee mịara Chineke mkpụrụ.
5  N’ihi na mgbe anyị nọ na-eme ihe dị ka anụ ahụ́ si chọọ, ọchịchọ mmehie, nke Iwu ahụ kpaliri, nọ na-akpa ike n’ahụ́ anyị ka anyị wee mịara ọnwụ mkpụrụ.
6  Ma ugbu a, a tọpụwo anyị n’Iwu ahụ, n’ihi na anyị anwụwo n’ebe ihe ahụ dị, nke e sitere na ya jidesie anyị ike, ka anyị wee bụrụ ndị ohu n’ụzọ ọhụrụ site na mmụọ nsọ, ọ bụghịkwa n’ụzọ ochie site n’iwu ahụ e dere ede.
7  Gịnịzi ka anyị ga-ekwu? Iwu ahụ ọ̀ bụ mmehie? Tụfịakwa! N’ezie, agaraghị m ama ihe bụ́ mmehie ma a sị na ọ bụghị n’ihi Iwu ahụ; dị ka ihe atụ, agaraghị m ama ihe bụ́ anyaukwu ma a sị na Iwu ahụ ekwughị, sị: “Enwela anyaukwu.”
8  Ma mmehie, bụ́ nke ihe ahụ e nyere n’iwu kpaliri, rụpụtara ụdị anyaukwu niile n’ime m, n’ihi na mgbe iwu na-adịghị, mmehie nwụrụ anwụ.
9  N’eziokwu, o nwere mgbe m dị ndụ mgbe iwu na-adịghị; ma mgbe ihe ahụ e nyere n’iwu bịarutere, mmehie dịrị ndụ ọzọ, ma m nwụrụ.
10  Ihe ahụ e nyere n’iwu nke na-enye ndụ, ọ bụ ya ka m matara na ọ na-eweta ọnwụ.
11  N’ihi na mmehie, bụ́ nke ihe ahụ e nyere n’iwu kpaliri, rafuru m ma gbuo m site na ya.
12  N’ihi ya, Iwu ahụ dị nsọ, ihe ahụ e nyere n’iwu dịkwa nsọ, ziekwa ezi ma dị mma.
13  Ihe dị mma ọ̀ ghọziiri m ọnwụ? Tụfịakwa! Kama ọ bụ mmehie ghọọrọ m ọnwụ, ka e wee gosi na ọ bụ mmehie na-arụpụtara m ọnwụ site n’ihe dị mma; ka mmehie wee dị nnọọ njọ karị site n’ihe ahụ e nyere n’iwu.
14  N’ihi na anyị maara na Iwu ahụ bụ ihe ime mmụọ; ma abụ m anụ ahụ́, onye e rere ịnọ n’okpuru mmehie.
15  N’ihi na ihe m na-arụpụta ka m na-amaghị. N’ihi na ihe m na-achọ ime ka m na-adịghị eme; ma ihe m kpọrọ asị ka m na-eme.
16  Otú ọ dị, ọ bụrụ na ihe m na-achọghị ime ka m na-eme, ekwetara m na Iwu ahụ dị mma.
17  Ma ugbu a, ọ bụkwaghị mụ onwe m na-arụpụta ya, kama ọ bụ mmehie nke bi n’ime m.
18  N’ihi na amaara m na ọ dịghị ezi ihe bi n’ime m, ya bụ, n’anụ ahụ́ m; n’ihi na enwere m ike ịchọ ime ihe, ma enweghị m ike ịrụpụta ihe dị mma.
19  N’ihi na ezi ihe nke m na-achọ ime ka m na-adịghị eme, kama ihe ọjọọ nke m na-achọghị ime ka m na-eme.
20  Ma, ọ bụrụ na ihe m na-achọghị ime ka m na-eme, ọ bụkwaghị mụ onwe m na-arụpụta ya, kama ọ bụ mmehie nke bi n’ime m.
21  Ya mere, m na-achọpụta iwu a n’ebe m nọ: na mgbe m chọrọ ime ihe ziri ezi, ọ bụ ihe ọjọọ na-adị n’ebe m nọ.
22  N’ezie, iwu Chineke na-eme m obi ụtọ, dị ka mmadụ m bụ n’ime si dị,
23  ma ana m ahụ n’ahụ́ m iwu ọzọ nke na-alụso iwu nke uche m agha, na-adọrọkwa m n’agha gaa n’iwu nke mmehie nke dị n’ahụ́ m.
24  Lee nhụsianya m nọ na ya! Ònye ga-anapụta m n’ahụ́ nke na-eduga m n’ịnwụ ụdị ọnwụ a?
25  Ekele dịrị Chineke site n’aka Jizọs Kraịst Onyenwe anyị! Ya mere, mụ onwe m ji uche m bụrụ ohu n’ebe iwu Chineke dị, ma n’anụ ahụ́ m, abụ m ohu n’ebe iwu nke mmehie dị.
Rom 8
1 Ya mere, ndị ha na Kraịst Jizọs dị n’otu enweghị amamikpe ọ bụla.
2  N’ihi na iwu nke mmụọ nsọ ahụ nke na-enye ndụ n’ime Kraịst Jizọs emewo ka i si n’iwu nke mmehie na nke ọnwụ pụọ nwere onwe gị.
3  N’ihi na, ebe e nwere ihe Iwu ahụ na-apụghị ime, ebe o sitere n’anụ ahụ́ ghara ịdị ike, Chineke mara mmehie dị n’anụ ahụ́ ikpe, site n’izite Ọkpara nke ya ka ọ dịrị n’ụdị anụ ahụ́ nke na-emehie emehie ka o wee wepụ mmehie,
4  ka ihe ziri ezi nke Iwu ahụ chọrọ ka e mee wee bụrụ ihe a ga-emezu n’ime anyị ndị na-eje ije, ọ bụghị dị ka anụ ahụ́ si chọọ, kama dị ka mmụọ nsọ si chọọ.
5  N’ihi na ndị na-eme ihe anụ ahụ́ chọrọ na-atụkwasị uche ha n’ihe anụ ahụ́, ma ndị na-eme ihe mmụọ nsọ chọrọ na-atụkwasị uche ha n’ihe mmụọ nsọ.
6  N’ihi na ịtụkwasị uche n’anụ ahụ́ pụtara ọnwụ, ma ịtụkwasị uche na mmụọ nsọ pụtara ndụ na udo;
7  n’ihi na ịtụkwasị uche n’anụ ahụ́ pụtara ịbụ onye iro Chineke, n’ihi na ọ dịghị n’okpuru iwu Chineke, n’eziokwu, ọ pụghịkwa ịdị.
8  Ya mere, ndị na-eme ihe anụ ahụ́ chọrọ apụghị ime ihe dị Chineke ezi mma.
9  Otú ọ dị, unu adịghị eme ihe anụ ahụ́ chọrọ, kama unu na-eme ihe mmụọ nsọ chọrọ, ma ọ bụrụ n’ezie na mmụọ Chineke bi n’ime unu. Ma ọ bụrụ na onye ọ bụla enweghị mmụọ nke Kraịst, onye ahụ abụghị onye nke ya.
10  Ma ọ bụrụ na unu na Kraịst dị n’otu, ahụ́ unu nwụrụ anwụ n’ezie n’ihi mmehie, ma mmụọ ahụ bụ ndụ n’ihi ezi omume.
11  Ma, ọ bụrụ na mmụọ nke onye ahụ nke si ná ndị nwụrụ anwụ kpọlite Jizọs bi n’ime unu, onye ahụ nke si ná ndị nwụrụ anwụ kpọlite Kraịst Jizọs ga-emekwa ka ahụ́ unu nke pụrụ ịnwụ anwụ dị ndụ site na mmụọ ya nke bi n’ime unu.
12  Ya mere, ụmụnna m, anyị ji ụgwọ, ma anyị ejighị anụ ahụ́ ụgwọ ibi ndụ dị ka anụ ahụ́ si chọọ;
13  n’ihi na ọ bụrụ na unu na-ebi ndụ dị ka anụ ahụ́ si chọọ, unu aghaghị ịnwụ; ma ọ bụrụ na unu emee ka omume niile nke ahụ́ nwụọ site na mmụọ nsọ, unu ga-adị ndụ.
14  N’ihi na ndị niile mmụọ Chineke na-edu, ha bụ ụmụ Chineke.
15  N’ihi na unu anataghị mmụọ nke ịnọ n’ohu, nke na-akpata egwu ọzọ, kama unu natara mmụọ nke ịbụ ndị e doro dị ka ụmụ, bụ́ mmụọ nke anyị sitere na ya na-eti mkpu, sị: “Aba, Nna!”
16  Mmụọ nsọ n’onwe ya so mmụọ anyị na-agba àmà na anyị bụ ụmụ Chineke.
17  Ma, ọ bụrụ na anyị bụ ụmụ, anyị bụkwa ndị nketa: n’ezie, ndị nketa nke Chineke, ma bụrụ ndị ha na Kraịst na-eketakọ ihe, ma ọ bụrụhaala na anyị na ya atakọọ ahụhụ ka e wee mee ka anyị na ya nwekọọ ebube.
18  N’ihi ya, ana m ewere ya na ahụhụ nke oge a a kara aka enweghị ihe ọ bụ ma e were ya tụnyere ebube ahụ nke a ga-ekpughe n’ebe anyị nọ.
19  N’ihi na ịtụsi anya ike nke ihe e kere eke na-echere mkpughe nke ụmụ Chineke.
20  N’ihi na e doro ihe e kere eke ịbụ ihe efu, ọ bụghị site n’ọchịchọ nke ya, kama site n’aka onye ahụ nke doro ya, ka o nwee olileanya
21  na a ga-emekwa ka ihe e kere eke nwere onwe ya pụọ n’ịbụ ohu nke ire ure ma nweta nnwere onwe dị ebube nke ụmụ Chineke.
22  N’ihi na anyị maara na ihe niile e kere eke na-asụkọ ude ma na-anọkọ n’ihe mgbu ruo ugbu a.
23  Ọ bụghị naanị nke ahụ, kama anyị onwe anyị kwa bụ́ ndị nwere mkpụrụ mbụ ahụ, ya bụ, mmụọ ahụ, ee, anyị onwe anyị na-asụ ude n’ime onwe anyị, ebe anyị na-echeresi ike ka e doo anyị dị ka ụmụ, ka e jiri ihe mgbapụta tọhapụ ahụ́ anyị.
24  N’ihi na a zọpụtara anyị n’olileanya a; ma olileanya nke a na-ahụ anya abụghị olileanya, n’ihi na mgbe mmadụ hụrụ ihe anya, ọ̀ na-enwe olileanya maka ya?
25  Ma ọ bụrụ na anyị nwere olileanya maka ihe anyị na-adịghị ahụ anya, anyị na-eji ntachi obi echere ya.
26  Otú ahụkwa, mmụọ nsọ na-enyekwara anyị aka n’adịghị ike anyị; n’ihi na anyị amaghị nsogbu nke anyị kwesịrị ikpe ekpere maka ya dị ka ọ dị anyị mkpa ịdị na-ekpe, ma mmụọ nsọ n’onwe ya na-arịọrọ anyị arịrịọ mgbe anyị na-asụ ude n’ekwughị okwu.
27  Ma onye ahụ nke na-enyocha obi maara ihe bụ́ nzube nke mmụọ nsọ, n’ihi na ọ na-arịọrọ ndị nsọ arịrịọ dị ka Chineke si chọọ.
28  Anyị maara na Chineke mere ka ihe niile ọ na-eme na-arụkọ ọrụ ọnụ maka ọdịmma nke ndị hụrụ Chineke n’anya, bụ́ ndị ahụ a kpọrọ dị ka nzube ya si dị;
29  n’ihi na ndị mbụ o lebaara anya ka o kpebikwara tupu oge eruo na a ga-eme ka ha dịrị otú Ọkpara ya dị, ka o wee bụrụ onye e bu ụzọ mụọ n’etiti ọtụtụ ụmụnna.
30  Ndị ahụ o kpebiri tupu oge eruo bụkwa ndị ọ kpọrọ; ndị ahụ ọ kpọrọ bụkwa ndị ọ kpọrọ ndị ezi omume. N’ikpeazụ, ndị ahụ ọ kpọrọ ndị ezi omume bụ ndị o mekwara ka ha dị ebube.
31  Gịnịzi ka anyị ga-ekwu banyere ihe ndị a? Ọ bụrụ na Chineke nọnyeere anyị, ònye ga-emegide anyị?
32  Onye ahụ nke na-azọghị ọbụna Ọkpara nke ya kama nyefee ya maka anyị niile, gịnị mere ya na ya na-agaghịkwa eji obiọma nye anyị ihe niile ọzọ?
33  Ònye ga-ebo ndị Chineke họọrọ ebubo? Ọ bụ Chineke bụ Onye na-akpọ ha ndị ezi omume.
34  Ònye bụ onye ahụ nke ga-ama ha ikpe? Kraịst Jizọs bụ onye ahụ nwụrụ, ee, kama ọ bụ onye e si ná ndị nwụrụ anwụ kpọlite, onye nọ n’aka nri nke Chineke, onye na-arịọkwara anyị arịrịọ.
35  Ònye ga-ekewapụ anyị n’ịhụnanya nke Kraịst? Ọ̀ bụ ahụhụ, ka ọ̀ bụ nsogbu, ka ọ̀ bụ mkpagbu, ka ọ̀ bụ agụụ, ka ọ̀ bụ ịgba ọtọ, ka ọ̀ bụ ihe ize ndụ, ka ọ̀ bụ mma agha?
36  Dị nnọọ ka e dere, sị: “N’ihi gị ka e ji na-egbu anyị ogologo ụbọchị dum, e werewo anyị dị ka atụrụ a ga-egbu egbu.”
37  Kama nke ahụ, n’ihe ndị a niile, anyị na-enwe mmeri n’ụzọ zuru ezu site n’aka onye ahụ nke hụrụ anyị n’anya.
38  N’ihi na ekwetara m na ọnwụ ma ọ bụ ndụ ma ọ bụ ndị mmụọ ozi ma ọ bụ ọchịchị ma ọ bụ ihe ndị dị ugbu a ma ọ bụ ihe ndị gaje ịbịa ma ọ bụ ike
39  ma ọ bụ ịdị elu ma ọ bụ ịdị omimi ma ọ bụ ihe ọ bụla ọzọ e kere eke agaghị enwe ike ikewapụ anyị n’ịhụnanya Chineke nke o gosiri site n’aka Kraịst Jizọs Onyenwe anyị.
Rom 9
1 Eziokwu ka m na-ekwu n’ime Kraịst; ọ bụghị ụgha ka m na-agha, ebe akọ na uche m so m na-agba àmà n’ime mmụọ nsọ,
2  na m nwere oké iru uju na ihe mgbu na-adịghị akwụsị akwụsị n’ime obi m.
3  N’ihi na ọ dị m ka ya bụrụ na e doro mụ onwe m iche dị ka onye a bụrụ ọnụ n’ebe Kraịst nọ maka ụmụnna m, bụ́ ndị ikwu m n’anụ ahụ́,
4  ndị bụ́ ụmụ Izrel n’ezie, ndị e doro dị ka ụmụ, ndị nwetara ebube ahụ na ọgbụgba ndụ ndị ahụ, ndị e nyekwara Iwu ahụ na ozi ahụ dị nsọ, ndị e kwekwara nkwa ndị ahụ;
5  ndị nwe nna nna anyị hà, ndị Kraịst sikwa n’etiti ha pụta dị ka anụ ahụ́ si dị: ka Chineke, onye bụ́ isi ihe niile, bụrụ onye a gọziri agọzi ruo mgbe ebighị ebi. Amen.
6  Otú ọ dị, ọ bụghị dị ka à ga-asị na okwu Chineke emezughị. N’ihi na ọ bụghị ndị niile si n’Izrel pụta bụ “Izrel” n’ezie.
7  Ọ bụghịkwa n’ihi na ha bụ mkpụrụ Ebreham mere ha niile ji bụrụ ụmụ, kama: “Ihe a ga-akpọ ‘mkpụrụ gị’ ga-esi n’Aịzik.”
8  Ya bụ, ndị bụ́ ụmụ n’anụ ahụ́ abụghị ụmụ Chineke n’ezie, kama ndị a na-agụ dị ka mkpụrụ ahụ bụ ndị bụ́ ụmụ site ná nkwa ahụ.
9  N’ihi na Chineke kwere nkwa, sị: “M ga-abịa n’ụdị oge a, Sera ga-amụkwa nwa nwoke.”
10  Ma ọ bụghị naanị nke ahụ, kamakwa mgbe Ribeka tụụrụ ime ejima site n’aka otu nwoke, bụ́ nna nna anyị Aịzik:
11  n’ihi na mgbe a na-amụbeghị ha, mgbe ha na-emebeghịkwa ihe ọma ma ọ bụ ihe ọjọọ ọ bụla, ka nzube Chineke n’ihe banyere ime nhọrọ ahụ wee dabere, ọ bụghị n’ọrụ, kama n’Onye ahụ nke kpọrọ òkù,
12  a gwara Ribeka, sị: “Nke okenye ga-abụ ohu nke nwata.”
13  Dị nnọọ ka e dere, sị: “Ahụrụ m Jekọb n’anya, ma akpọrọ m Isọ asị.”
14  Gịnịzi ka anyị ga-ekwu? Chineke ọ̀ na-ekpe ikpe na-ezighị ezi? Tụfịakwa!
15  N’ihi na ọ gwara Mozis, sị: “Onye ọ bụla m kpebiri imere ebere ka m ga-emere ebere, onye ọ bụla m kpebikwara igosi ọmịiko ka m ga-egosi ọmịiko.”
16  Ya mere, ọ dabeere, ọ bụghị n’onye na-achọ ma ọ bụ n’onye na-agba ọsọ, kama na Chineke, onye na-eme ebere.
17  N’ihi na Akwụkwọ Nsọ gwara Fero, sị: “N’ihi nke a ka m ji hapụ gị ndụ, ka m wee jiri gị gosi ike m, ka e wee kpọsaakwa aha m n’ụwa dum.”
18  Ya mere, onye ọ chọrọ ka ọ na-emere ebere, ma onye ọ chọrọ ka ọ na-ahapụ ka o kwesie olu ike.
19  Ya mere, ị ga-agwa m, sị: “Ebe ọ dị otú a, gịnị mere o ji ahụta mmejọ? N’ihi na ònye guzogideworo uche ya o kwupụtara nke ọma?”
20  Gị mmadụ, ònye n’ezie, ka ị bụ na ị ga na-asa Chineke okwu? Ihe a kpụrụ akpụ ọ̀ ga-agwa onye kpụrụ ya, sị, “Gịnị mere i ji mee m otú a?”
21  Gịnị? Ọkpụite ó nweghị ikike n’ebe ụrọ dị, isi n’otu ụrọ ọ gwakọtara kpụọ otu arịa ka e jiri ya mee ihe kwesịrị nsọpụrụ, kpụọkwa nke ọzọ ka e jiri ya mee ihe na-ekwesịghị nsọpụrụ?
22  Ọ bụrụ na Chineke ji ogologo ntachi obi dị ukwuu hapụ arịa ndị dịịrị ọnụma, bụ́ ndị a ga-ebibi ebibi, ọ bụ ezie na o nwere ọchịchọ igosi ọnụma ya na ime ka a mara ike ya,
23  ka o wee mee ka a mara ebube ya dị ukwuu n’ebe arịa ndị dịịrị ebere dị, bụ́ ndị ọ kwadebere maka ebube tupu oge eruo,
24  ya bụ, anyị, bụ́ ndị ọ kpọrọ ọ bụghị naanị site n’etiti ndị Juu kamakwa site n’etiti ndị mba ọzọ, ọ̀ dị ihe o mere?
25  Ọ bụ dị ka o kwukwara n’akwụkwọ Hosia, sị: “Ndị na-abụghị ndị m ka m ga-akpọ ‘ndị m,’ nwaanyị ahụ a na-ahụghịkwa n’anya ka m ga-akpọ ‘onye m hụrụ n’anya’;
26  n’ebe ahụ a gwara ha, sị, ‘Unu abụghị ndị m,’ n’ebe ahụ ka a ga-akpọ ha ‘ụmụ nke Chineke dị ndụ.’”
27  Aịzaya tikwara mkpu banyere Izrel, sị: “Ọ bụ ezie na ọnụ ọgụgụ ụmụ Izrel pụrụ ịdị ka ájá nke oké osimiri, ọ bụ ndị fọdụrụ ka a ga-azọpụta.
28  N’ihi na Jehova ga-eme ka a zaa ajụjụ n’elu ụwa, ọ ga-emezu ya n’egbughị oge.”
29  Dịkwa nnọọ ka Aịzaya kwuru tupu oge eruo, sị: “E wezụga na Jehova nke ụsụụ ndị agha mere ka mkpụrụ fọdụrụ anyị, anyị gaara adị nnọọ ka Sọdọm, a gaara emekwa ka anyị dị nnọọ ka Gọmọra.”
30  Gịnịzi ka anyị ga-ekwu? Na ndị mba ọzọ ghọrọ ndị ezi omume, ya bụ, ezi omume nke sitere n’okwukwe, ọ bụ ezie na ha adịghị agbalị ka ha bụrụ ndị ezi omume;
31  ma Izrel edebelighị iwu ahụ, ọ bụ ezie na ha na-agbalị idebe iwu ezi omume.
32  N’ihi gịnị? N’ihi na ha gbalịrị idebe ya, ọ bụghị site n’okwukwe, kama site n’ọrụ. Ha sụrụ ngọngọ na “nkume ịsụ ngọngọ” ahụ;
33  dị ka e dere, sị: “Lee! Ana m edo na Zayọn otu nkume ịsụ ngọngọ na oké nkume mmejọ, ma a gaghị emechu onye nwere okwukwe na ya ihu.”
Rom 10
1  Ụmụnna m, ezi ọchịchọ obi m na arịrịọ m na-arịọsi Chineke ike maka ha bụ, n’ezie, ka a zọpụta ha.
2  N’ihi na ana m agbara ha akaebe na ha na-anụ ọkụ n’obi n’ijere Chineke ozi; ma ọ bụghị dị ka ezi ihe ọmụma si dị;
3  n’ihi na, ebe ha na-amaghị ezi omume Chineke, kama na-achọ ime ka ezi omume nke ha guzosie ike, ha edoghị onwe ha n’okpuru ezi omume Chineke.
4  N’ihi na Kraịst bụ njedebe Iwu ahụ, ka onye ọ bụla nke nwere okwukwe na ya wee nwee ezi omume.
5  N’ihi na Mozis dere na onye mere ezi omume nke dị n’Iwu ahụ ga-esi na ya dị ndụ.
6  Ma Akwụkwọ Nsọ na-ekwu banyere ezi omume nke okwukwe na-arụpụta, sị: “Ekwula n’obi gị, sị, ‘Ònye ga-arịgo n’eluigwe?’ ya bụ, ịga kpọdata Kraịst;
7  ma ọ bụ, ‘Ònye ga-arịda n’abis?’ ya bụ, ka o si ná ndị nwụrụ anwụ kpọgote Kraịst.”
8  Ma gịnị ka ọ na-ekwu? “Okwu ahụ dị gị nso, n’ọnụ gị nakwa n’obi gị”; ya bụ, “okwu” okwukwe, nke anyị na-ekwusa.
9  N’ihi na ọ bụrụ na ị ga-eji ‘ọnụ gị’ kwusaa ‘okwu ahụ’ n’ihu ọha, na Jizọs bụ Onyenwe anyị, ma na-enwe okwukwe n’obi gị na Chineke si ná ndị nwụrụ anwụ kpọlite ya, a ga-azọpụta gị.
10  N’ihi na mmadụ na-eji obi enwe okwukwe maka ezi omume, ma ọnụ ka mmadụ na-eji eme nkwupụta ihu ọha maka nzọpụta.
11  N’ihi na Akwụkwọ Nsọ kwuru, sị: “Ọ dịghị onye nwere okwukwe na ya nke a ga-emechu ihu.”
12  N’ihi na ọ dịghị ihe dị iche n’etiti onye Juu na onye Grik, n’ihi na e nwere otu Onyenwe mmadụ niile, onye na-enye ndị niile na-akpọku ya ihe n’ụba.
13  N’ihi na “onye ọ bụla nke na-akpọku aha Jehova ka a ga-azọpụta.”
14  Otú ọ dị, olee otú ha ga-esi kpọkuo onye ha na-enwebeghị okwukwe n’ebe ọ nọ? Oleekwa otú ha ga-esi nwee okwukwe n’ebe onye ha na-anụbeghị banyere ya nọ? Oleekwa otú ha ga-esi anụ ma ọ́ dịghị onye ga-ekwusara ha?
15  Oleekwa otú ha ga-esi kwusaa ma ọ bụrụ na e zigaghị ha? Dị nnọọ ka e dere, sị: “Lee ka ụkwụ nke ndị na-ezisa ozi ọma nke ihe dị mma si maa mma nke ukwuu!”
16  Ka o sina dị, ọ bụghị ha niile rubere isi n’ozi ọma ahụ. N’ihi na Aịzaya sịrị: “Jehova, ònye nwere okwukwe n’ihe a nụrụ site n’ọnụ anyị?”
17  Ya mere, a na-esi n’ihe a nụrụ enwe okwukwe. Ma ihe a nụrụ si n’okwu banyere Kraịst.
18  Ka o sina dị, ana m ajụ, sị, Ọ̀ bụ na ha anụghị? N’eziokwu, “ụda ha gazuru ụwa dum, okwu ha rukwara na nsọtụ niile nke elu ụwa mmadụ bi.”
19  Ka o sina dị, ana m ajụ, sị, Ọ̀ bụ na Izrel amaghị? Mozis bu ụzọ sị: “M ga-eji ihe na-abụghị mba kpalie unu ikwo ekworo; m ga-eji mba nzuzu kpasuo unu iwe dị ọkụ.”
20  Ma Aịzaya ji nnọọ anyaike kwuo, sị: “Ndị na-adịghị achọ m chọtara m; m pụtara ìhè nye ndị na-adịghị ajụ ajụjụ m.”
21  Ma o kwuru banyere Izrel, sị: “Ogologo ụbọchị dum, agbasapụworo m ndị na-enupụ isi na ndị na-asa okwu aka m.”
Rom 11
1  Ya mere, ana m ajụ, sị, Chineke ọ̀ jụrụ ndị ya? Tụfịakwa! N’ihi na mụ onwe m bụ onye Izrel, esi m ná mkpụrụ Ebreham, sikwa n’ebo Benjamin.
2  Chineke ajụghị ndị ya, bụ́ ndị o bu ụzọ mata. Leenụ, ọ̀ bụ na unu amaghị ihe Akwụkwọ Nsọ kwuru banyere Ịlaịja, mgbe ọ na-arịọ Chineke arịrịọ ka o mee Izrel ihe?
3  “Jehova, ha egbuwo ndị amụma gị, ha akwatuwo ebe ịchụàjà gị, ọ fọdụrụ naanị m, ha na-achọkwa mkpụrụ obi m.”
4  Ma gịnị ka Chineke gwara ya? “Emewo m ka puku ndị ikom asaa fọdụ, ya bụ, ndị ikom na-egbubereghị Bel ikpere n’ala.”
5  Ya mere, n’ụzọ dị otú a, n’oge a kara aka, ndị fọdụrụ apụtawokwa dị ka nhọrọ e mere n’ihi obiọma na-erughịrị mmadụ si dị.
6  Ma ọ bụrụ na ọ bụ site n’obiọma na-erughịrị mmadụ, ọ bụkwaghị n’ihi ọrụ; ma ọ́ bụghị otú ahụ, obiọma ahụ na-erughịrị mmadụ abụkwaghị obiọma na-erughịrị mmadụ.
7  Ọ̀ bụ ka gịnị mee? Ihe ahụ Izrel na-achọsi ike ka ọ na-enwetaghị, ma ndị a họọrọ nwetara ya. Ndị ọzọ ghọrọ ndị ihe na-adịkwaghị emetụ n’obi;
8  dị nnọọ ka e dere, sị: “Chineke enyewo ha mmụọ nke oké ụra, nyekwa ha anya ka ha wee ghara ịhụ ụzọ, nyekwa ha ntị ka ha wee ghara ịnụ ihe, ruo taa.”
9  Devid kwukwara, sị: “Ka tebụl ha ghọọrọ ha ọnyà na igbudu na ihe ịsụ ngọngọ na ụgwọ ihe ọjọọ ha mere;
10  ka anya ha gbaa ọchịchịrị ka ha wee ghara ịhụ ụzọ, ka azụ ha hurukwa ehuru mgbe niile.”
11  Ya mere ana m ajụ, sị, Hà sụrụ ngọngọ wee daa kpamkpam? Tụfịakwa! Kama site n’ụkwụ ha zọhiere, a na-azọpụta ndị mba ọzọ, ka e wee kpalie ha ikwo ekworo.
12  Ma ọ bụrụ na ụkwụ ha zọhiere ghọọrọ ụwa akụ̀, mbelata ha belatara aghọọkwara ndị mba ọzọ akụ̀, lee ka ọnụ ọgụgụ ha zuru ezu ga-esi bụrụ akụ̀ karị!
13  Ana m agwa unu bụ́ ndị mba ọzọ okwu. Ebe m bụ n’ezie onyeozi nke ndị mba ọzọ, ana m eme ka ije ozi m nwee ùgwù,
14  ma ọ bụrụ na ọ dị ụzọ ọ bụla m pụrụ isi kpalie ndị mụ na ha si n’otu anụ ahụ́ ikwo ekworo ma zọpụta ụfọdụ n’etiti ha.
15  N’ihi na ọ bụrụ na ịchụpụ ha ga-eme ka ụwa na Chineke dị ná mma, gịnị ka ịnabata ha ga-abụ ma ọ́ bụghị isi ná ndị nwụrụ anwụ wee dị ndụ?
16  Ọ bụrụkwa na ihe e weere dị ka mkpụrụ mbụ dị nsọ, ntụ ọka ya a gwakọtara agwakọta dịkwa nsọ; ọ bụrụkwa na mgbọrọgwụ osisi dị nsọ, alaka ya dịkwa nsọ.
17  Otú ọ dị, ọ bụrụ na a nyakapụrụ alaka ụfọdụ, ma nyado gị onwe gị n’etiti alaka ndị fọdụrụ, ọ bụ ezie na ị bụ oliv ọhịa, i wee ghọọ onye na-eketa òkè n’ọtụtụ ihe ọma dị na mgbọrọgwụ oliv ahụ,
18  anyarala alaka ndị ahụ isi. Ma ọ bụrụ na ị na-anyara ha isi, ọ bụghị gị bu mgbọrọgwụ ahụ, kama ọ bụ mgbọrọgwụ ahụ bu gị.
19  Ma, ị ga-asị: “A nyakapụrụ alaka dị iche iche ka e wee nyado m.”
20  Ọ dị mma! A nyakapụrụ ha n’ihi na ha enweghị okwukwe, ma ọ bụ okwukwe mere i ji guzoro. Kwụsị inwe echiche dị elu, kama na-atụ egwu.
21  N’ihi na ọ bụrụ na Chineke emereghị alaka ndị ahụ osisi ahụ bu pụta ụwa ebere, ọ gaghị emere gị ebere.
22  Ya mere, lee obiọma Chineke na otú o si emesi mmadụ ike. Ọ na-emesi ndị dara ada ike, ma obiọma Chineke dị n’ebe ị nọ, ma ọ bụrụ na ị nọgide n’obiọma ya; ma ọ́ bụghị otú ahụ, a ga-egbupụkwa gị.
23  Ọ bụrụ na ha anọgideghị n’enweghị okwukwe ha, a ga-anyadokwa ha; n’ihi na Chineke nwere ike ịnyado ha ọzọ.
24  N’ihi na ọ bụrụ na e gbupụrụ gị n’osisi oliv bụ́ nke ọhịa site n’okike ma nyado gị n’ụzọ megidere okike n’osisi oliv nke ubi, lee ka ndị a sitere n’okike ga-esi bụrụ ndị a nyadoro karị n’osisi oliv nke ha!
25  N’ihi na achọghị m ka unu ghara ịma banyere ihe nzuzo a dị nsọ, ụmụnna m, ka unu wee ghara ịbụ ndị nwere uche n’anya onwe ha: na ụfọdụ ndị Izrel ghọrọ ndị ihe na-adịkwaghị emetụ n’obi ruo mgbe ọnụ ọgụgụ zuru ezu nke ndị mba ọzọ batara,
26  otú a ka a ga-esikwa zọpụta Izrel dum. Dị nnọọ ka e dere, sị: “Onye nnapụta ga-esi na Zayọn pụta wee mee ka ụmụ Jekọb kwụsị ime omume asọpụrụghị Chineke.
27  Nke a bụkwa ọgbụgba ndụ mụ na ha ga-agba, mgbe m ga-ewepụ mmehie ha.”
28  N’eziokwu, n’ihe banyere ozi ọma ahụ, ha bụ ndị iro n’ihi unu, ma n’ihe banyere nhọrọ nke Chineke na-ahọrọ, ha bụ ndị a hụrụ n’anya n’ihi ndị nna nna ha.
29  N’ihi na onyinye Chineke na-enye na òkù ọ kpọrọ abụghị ihe ọ ga-akwara ụta.
30  N’ihi na dị nnọọ ka unu bụbu ndị na-enupụrụ Chineke isi, ma e meere unu ebere ugbu a n’ihi nnupụisi ha,
31  otú ahụkwa, ndị a bụ ndị nnupụisi ugbu a, nke mere e ji meere unu ebere, ka ha onwe ha wee bụrụ ndị a ga-emekwara ebere ugbu a.
32  N’ihi na Chineke emechibidowo ha niile n’ime nnupụisi, ka o wee meere ha niile ebere.
33  Lee otú ngọzi na amamihe na ihe ọmụma nke Chineke si dị omimi! Lee otú a na-apụghị ịchọpụtacha ikpe ya, na otú a na-apụghị ịchọpụtacha ụzọ ya!
34  N’ihi na “ònye maara uche Jehova, ma ọ bụ, ònye bụ onye ndụmọdụ ya?”
35  Ma ọ bụ, “Ònye bu ụzọ nye ya ihe, nke na a ghaghị ịkwụ ya ụgwọ ya?”
36  N’ihi na ihe niile si n’ebe ọ nọ, sitekwa n’aka ya, dịrịkwa n’ihi ya. Ka otuto dịrị ya ruo mgbe ebighị ebi. Amen.
Rom 12
1  Ya mere, ụmụnna m, eji m ọmịiko nke Chineke na-arịọsi unu ike ka unu nyefee Chineke ahụ́ unu dị ka àjà dị ndụ, dị nsọ, nke dị Chineke mma, ya bụ, ozi dị nsọ site n’ike iche echiche unu.
2  Kwụsịkwanụ ịbụ ndị na-eme omume dị ka usoro ihe nke a si dị, kama gbanweenụ site n’ime ka uche unu dị ọhụrụ, ka unu wee chọpụta n’onwe unu ihe bụ́ uche Chineke, nke ziri ezi na nke dị ya mma, nke zukwara okè.
3  N’ihi na site n’obiọma na-erughịrị mmadụ nke e nyere m, ana m agwa onye ọ bụla n’etiti unu n’ebe ahụ ka ọ ghara iche banyere onwe ya karịa ka o kwesịrị iche; kama ka ọ na-eche echiche iji nwee uche zuru okè, onye ọ bụla dị ka okwukwe Chineke nyere ya si dị.
4  N’ihi na dị nnọọ ka anyị nwere ọtụtụ akụkụ ahụ́ n’otu ahụ́, ma akụkụ ahụ́ ndị ahụ niile adịghị arụ otu ọrụ,
5  otú ahụ ka anyị onwe anyị bụ otu ahụ́ n’ime Kraịst, ọ bụ ezie na anyị dị ọtụtụ, ma bụrụ akụkụ ahụ́ ndị dịịrị ibe anyị n’otu n’otu.
6  Ya mere, ebe anyị nwere onyinye dị iche iche dị ka obiọma na-erughịrị mmadụ nke e nyere anyị si dị, ọ bụrụ amụma ka anyị na-ebu, ka anyị na-ebu amụma dị ka okwukwe e kenyere anyị si dị;
7  ọ bụrụ ozi ka anyị na-eje, ka anyị nọgide n’ije ozi a; ọ bụrụ onye na-ezi ihe, ya nọgide n’izi ihe ya;
8  ọ bụrụ onye na-enye ndụmọdụ, ya nọgide na ndụmọdụ ọ na-enye; onye na-ekesa ihe, ya jiri mmesapụ aka na-ekesa ya; onye na-edu ndú, ya jiri ezi ịdị ọkụ n’obi na-edu ndú; onye na-eme ebere, ya jiri mgbasapụ ihu na-eme ya.
9  Ka ịhụnanya unu ghara ịbụ nke ihu abụọ. Kpọọnụ ihe ọjọọ asị, jidesienụ ezi ihe ike.
10  N’ịhụnanya ụmụnna, na-enwenụ obi ọmịiko n’ebe ibe unu nọ. N’inye ibe unu nsọpụrụ, na-ebutenụ ụzọ.
11  Unu adịla umengwụ n’ihe unu na-eme. Ka mmụọ Chineke mee ka unu na-anụ ọkụ n’obi. Bụrụnụ ndị ohu Jehova.
12  Na-aṅụrịnụ ọṅụ n’olileanya ahụ. Na-atachinụ obi n’ime mkpagbu. Nọgidesienụ ike n’ekpere.
13  Na-enyenụ ndị nsọ ihe dị ka mkpa ha si dị. Na-elenụ ọbịa.
14  Na-agọzinụ ndị na-akpagbu unu; na-agọzinụ ndị mmadụ, unu abụkwala ha ọnụ.
15  Soronụ ndị na-aṅụrị ọṅụ ṅụrịa ọṅụ; soronụ ndị na-akwa ákwá kwaa ákwá.
16  Na-elenụ ndị ọzọ anya otú unu si ele onwe unu; ka uche unu ghara ịdị n’ihe ndị dị elu, kama ka ihe ndị dị ala na-eduzi unu. Unu abụla ndị nwere uche n’anya onwe unu.
17  Unu ejila ihe ọjọọ akwụ onye ọ bụla ụgwọ ihe ọjọọ. Na-emenụ ihe dị mma n’anya mmadụ niile.
18  Ọ bụrụ na o kwere omume, ọ bụrụhaala na ọ dị unu n’aka, unu na mmadụ niile dịrị n’udo.
19  Ndị m hụrụ n’anya, unu abọrọla onwe unu ọbọ, kama nyenụ ọnụma ahụ ohere; n’ihi na e dere, sị: “Ọ bụ m nwe ịbọ ọbọ; m ga-akwụ ụgwọ, ka Jehova kwuru.”
20  Ma, “ọ bụrụ na agụụ na-agụ onye iro gị, nye ya nri; ọ bụrụ na akpịrị na-akpọ ya nkụ, nye ya mmiri ka ọ ṅụọ; n’ihi na site n’ime nke a, ị ga-ekpokwasị icheku ọkụ n’isi ya.”
21  Ekwela ka ihe ọjọọ merie gị, kama jiri ihe ọma na-emeri ihe ọjọọ.
Rom 13
1  Ka mkpụrụ obi ọ bụla doo onwe ya n’okpuru ndị ọchịchị, n’ihi na ọ dịghị ọchịchị ọ bụla dị ma ọ́ bụghị Chineke debere ya; ọ bụ Chineke debere ọchịchị ndị dị adị n’ọnọdụ ha nọ n’okpuru ya.
2  Ya mere, onye na-emegide ọchịchị na-eguzogide ndokwa Chineke; a ga-amakwa ndị na-eguzogide ya ikpe.
3  N’ihi na a na-atụ ndị na-achị achị egwu. Ọ bụghị ndị na-eme ihe ọma na-atụ ha egwu, kama ọ bụ ndị na-eme ihe ọjọọ. Ya mere, ị̀ chọrọ ka ị ghara ịdị na-atụ ọchịchị egwu? Mewe ihe ọma, ị ga-enwetakwa ịja mma n’aka ya;
4  n’ihi na ọ bụụrụ gị onye na-ejere Chineke ozi maka ọdịmma gị. Ma ọ bụrụ na ị na-eme ihe ọjọọ, tụọ egwu: n’ihi na ọ dịghị ebu mma agha n’efu; n’ihi na ọ bụ onye na-ejere Chineke ozi, onye na-abọ ọbọ iji weso onye na-eme ihe ọjọọ iwe.
5  Ya mere, e nwere ihe dị mkpa mere unu ga-eji doo onwe unu n’okpuru ya, ọ bụghị naanị n’ihi ọnụma ahụ kamakwa n’ihi akọ na uche unu.
6  N’ihi na ọ bụ ya mere unu jikwa na-atụ ụtụ isi; n’ihi na ha bụ ndị ozi Chineke na-ejere ọha mmadụ ozi, ndị na-eje ozi dị otú a mgbe niile.
7  Na-enyenụ mmadụ niile ihe ruuru ha, onye e kwesịrị ịtụrụ ụtụ isi, tụọrọnụ ya ụtụ isi; onye e kwesịrị ịtụrụ ụtụ ahịa, tụọrọnụ ya ụtụ ahịa; onye e kwesịrị ịtụ egwu, tụọnụ ya egwu; onye e kwesịrị ịsọpụrụ, sọpụrụnụ ya.
8  Unu ejila onye ọ bụla ụgwọ ihe ọ bụla, ma e wezụga ịhụ ibe unu n’anya; n’ihi na onye hụrụ mmadụ ibe ya n’anya edebezuwo iwu ahụ.
9  N’ihi na ihe ndị e dere n’Iwu ahụ, bụ́ “Akwala iko, Egbula ọchụ, Ezula ohi, Enwela anyaukwu,” na ihe ọ bụla ọzọ e nyere n’iwu, ka a chịkọtara n’okwu a, ya bụ, “Hụ onye agbata obi gị n’anya dị ka onwe gị.”
10  Ịhụnanya adịghị eme onye agbata obi mmadụ ihe ọjọọ; ya mere, ịhụnanya bụ idebezu iwu ahụ.
11  Na-emekwanụ otú a, n’ihi na unu maara oge ahụ a kara aka, na oge awa ahụ eruwo ka unu teta n’ụra, n’ihi na nzọpụta anyị dị nso ugbu a karịa mgbe anyị ghọrọ ndị kwere ekwe.
12  Chi ejimiwo; chi abọwala. Ya mere, ka anyị yipụ ọrụ ndị dịịrị ọchịchịrị, ka anyị yirikwa ngwá ọgụ nke ìhè.
13  Dị ka n’oge ehihie, ka anyị na-eje ije n’ụzọ kwesịrị ekwesị, ọ bụghị n’oriri oké mkpọtụ na ịṅụ oké mmanya, ọ bụghị ná mmekọahụ na-ezighị ezi na omume rụrụ arụ, ọ bụghị n’esemokwu na ekworo.
14  Kama yirinụ Onyenwe anyị Jizọs Kraịst dị ka uwe, unu ebukwala ụzọ na-eme atụmatụ maka ihe anụ ahụ́ na-achọ.
Rom 14
1  Nabatanụ onye okwukwe ya na-esighị ike, ma ọ bụghị ime mkpebi banyere ajụjụ ndị dị ya n’obi.
2  Otu onye nwere okwukwe iri ihe niile, ma onye na-adịghị ike na-eri akwụkwọ nri.
3  Ka onye na-eri ghara ilelị onye na-adịghị eri, ka onye na-adịghịkwa eri ghara ikpe onye na-eri ikpe, n’ihi na Chineke anabatawo onye ahụ.
4  Ònye ka ị bụ ikpe odibo onye ọzọ ikpe? Ọ bụ nna ya ukwu ka ọ dịịrị ikpebi ma ọ̀ ga-eguzo ma ọ̀ ga-ada. N’ezie, ọ ga-eguzo, n’ihi na Jehova pụrụ ime ka o guzo.
5  Otu onye na-ewere na otu ụbọchị ka nke ọzọ; onye ọzọ na-ewere na otu ụbọchị dị ka ụbọchị ndị ọzọ niile; ihe doro onye ọ bụla anya, ya kwenyesie ike na ya.
6  Onye na-edebe ụbọchị na-edebe ya maka Jehova. Onye na-erikwa ihe na-eri ya maka Jehova, n’ihi na ọ na-enye Chineke ekele; onye na-adịghịkwa eri ihe adịghị eri ya maka Jehova, ma ọ na-enyekwa Chineke ekele.
7  N’eziokwu, ọ dịghị onye ọ bụla n’ime anyị dị ndụ maka onwe ya naanị, ọ dịghịkwa onye nwụrụ anwụ maka onwe ya naanị;
8  n’ihi na ọ bụrụ na anyị dị ndụ, anyị dị ndụ maka Jehova, ọ bụrụkwa na anyị nwụrụ anwụ, anyị nwụrụ maka Jehova. Ya mere, ma ànyị dị ndụ ma anyị nwụrụ anwụ, anyị bụ nke Jehova.
9  N’ihi na ọ bụ ya mere Kraịst ji nwụọ ma dị ndụ ọzọ, ka o wee bụrụ Onyenwe ndị nwụrụ anwụ na ndị dị ndụ.
10  Ma gịnị mere i ji ekpe nwanna gị ikpe? Ma ọ bụ, gịnị mere i jikwa elelị nwanna gị? N’ihi na anyị niile ga-eguzo n’ihu oche ikpe nke Chineke;
11  n’ihi na e dere, sị: “‘Dị nnọọ ka m dị ndụ,’ ka Jehova sịrị, ‘ikpere niile ga-egburu m n’ala, ire niile ga-ekwupụtakwa Chineke n’ihu ọha.’”
12  Ya mere, onye ọ bụla n’ime anyị ga-aza Chineke ajụjụ maka onwe ya.
13  Ya mere, ka anyị kwụsị ikpe ibe anyị ikpe, kama nke ahụ, kpebienụ na unu agaghị edebe ihe ịsụ ngọngọ ma ọ bụ ihe mkpọbi ụkwụ n’ihu nwanna.
14  Amaara m, e mekwara ka m kweta n’ime Onyenwe anyị Jizọs na ọ dịghị ihe rụrụ arụ n’onwe ya; ọ bụ naanị mgbe mmadụ weere na ihe rụrụ arụ ka ihe ahụ bụụrụ onye ahụ ihe rụrụ arụ.
15  N’ihi na ọ bụrụ na ị na-eme ihe na-ewute nwanna gị n’ihi ihe oriri, ị dịkwaghị eje ije n’ịhụnanya. Esitela n’ihe oriri gị bibie onye ahụ Kraịst nwụrụ maka ya.
16  Ya mere, unu ekwela ka e kwuo okwu ọjọọ megide unu banyere ihe ọma unu na-eme.
17  N’ihi na alaeze Chineke abụghị iri ihe oriri na ịṅụ ihe ọṅụṅụ, kama ọ bụ ezi omume na udo na ọṅụ nke na-esite na mmụọ nsọ.
18  N’ihi na onye bụ́ ohu Kraịst n’ihe a bụ onye Chineke na-anabata, ihe ya dịkwa ndị mmadụ mma.
19  Ya mere, ka anyị na-achụso ihe na-eweta udo na ihe na-ewuli ibe anyị elu.
20  Kwụsịnụ ibibi ọrụ Chineke naanị n’ihi ihe oriri. N’eziokwu, ihe niile dị ọcha, ma ọ bụụrụ mmadụ ihe ọjọọ, ma ọ bụrụ na ihe onye ahụ na-eri na-akpata ịsụ ngọngọ.
21  Ọ dị mma ka ị ghara iri anụ ma ọ bụ ịṅụ mmanya ma ọ bụ ime ihe ọ bụla nke ga-eme ka nwanna gị sụọ ngọngọ.
22  Okwukwe ahụ i nwere, nwee ya n’ebe gị onwe gị nọ n’ihu Chineke. Obi ụtọ na-adịrị onye na-adịghị ama onwe ya ikpe mgbe e mesịrị n’ihi ihe o kpebiri ime.
23  Ma ọ bụrụ na o nwere obi abụọ, ọ bụworị onye a mara ikpe ma ọ bụrụ na o rie ya, n’ihi na o siteghị n’okwukwe na-eri. N’ezie, ihe ọ bụla nke na-esiteghị n’okwukwe bụ mmehie.
Rom 15
1  Ma anyị ndị siri ike kwesịrị iburu adịghị ike nke ndị na-esighị ike, ọ bụghịkwa ịdị na-eme ihe na-amasị anyị onwe anyị.
2  Ka onye ọ bụla n’ime anyị na-eme ihe na-amasị onye agbata obi ya n’ihe dị mma maka iwuli ya elu.
3  N’ihi na ọbụna Kraịst emeghị ihe masịrị onwe ya; kama dị nnọọ ka e dere, sị: “Nkọcha nke ndị na-akọcha gị adakwasịwo m.”
4  N’ihi na ihe niile e dere n’oge gara aga, e dere ha iji nye anyị ntụziaka, ka anyị wee site ná ntachi obi anyị na nkasi obi sitere n’Akwụkwọ Nsọ nwee olileanya.
5  Ma ka Chineke onye na-enye ntachi obi na nkasi obi mee ka unu nwee n’etiti onwe unu ụdị echiche ahụ Kraịst Jizọs nwere,
6  ka unu wee site n’otu obi jiri otu olu na-enye Chineke na Nna nke Onyenwe anyị Jizọs Kraịst otuto.
7  Ya mere, na-anabatanụ ibe unu, dị nnọọ ka Kraịst nabatara anyị, ka e wee nye Chineke otuto.
8  N’ihi na ana m asị na Kraịst ghọrọ n’ezie onye na-ejere ndị e biri úgwù ozi iji gosi na Chineke na-ekwu eziokwu, na nkwa niile o kwere ndị nna nna ha bụkwa eziokwu,
9  nakwa ka ndị mba ọzọ wee nye Chineke otuto maka ebere ya. Dị nnọọ ka e dere, sị: “Ọ bụ ya mere m ga-eji kwupụta gị n’ihu ọha n’etiti ndị mba ọzọ, m ga-abụkwara aha gị abụ olu ụtọ.”
10  Ọ sịkwara: “Soronụ ndị ya nwee ọṅụ, unu ndị mba ọzọ.”
11  Ọ sịkwara: “Toonụ Jehova, unu ndị mba ọzọ niile, ka ndị niile tookwa ya.”
12  Aịzaya sịkwara: “A ga-enwe mgbọrọgwụ Jesi, a ga-enwekwa onye na-ebili ịchị mba niile; mba niile ga-enwe olileanya n’ebe ọ nọ.”
13  Ka Chineke onye na-enye olileanya mee ka unu jupụta n’ọṅụ niile na udo niile n’ihi na unu kwere ekwe, ka unu wee jupụta n’olileanya n’ike mmụọ nsọ.
14  E mewokwa ka mụ onwe m kweta banyere unu, ụmụnna m, na unu onwe unu jupụtakwara n’ịdị mma, ebe e meworo ka unu nwee ihe ọmụma zuru ezu, nakwa na unu pụkwara ịdụrịta ibe unu ọdụ.
15  Otú ọ dị, ana m edetara unu akwụkwọ banyere ihe ụfọdụ n’ezoghị ọnụ, dị ka ọ̀ bụ ichetara unu ihe ndị a ọzọ, n’ihi obiọma na-erughịrị mmadụ nke Chineke nyere m
16  ka m wee bụrụ onye ozi Kraịst Jizọs nke na-ejere ọha mmadụ bụ́ ndị mba ọzọ ozi, na-arụ ọrụ dị nsọ nke ozi ọma banyere Chineke, ka àjà ahụ, ya bụ, ndị mba ọzọ a, wee bụrụ ihe dị ya mma, ebe e ji mmụọ nsọ na-edo ya nsọ.
17  Ya mere, enwere m ihe na-eme ka m nwee aṅụrị n’ime Kraịst Jizọs ma a bịa n’ozi m na-ejere Chineke.
18  N’ihi na agaghị m anwa anwa ikwu otu ihe ma ọ́ bụghị banyere ihe ndị ahụ Kraịst rụrụ site n’aka m ka ndị mba ọzọ wee rube isi, site n’okwu na omume m,
19  site n’ike nke ihe ịrịba ama na ihe ebube, site n’ike mmụọ nsọ; nke mere na, malite na Jeruselem gazuo Ilirikọm, ekwusawo m ozi ọma banyere Kraịst nke ọma.
20  N’ezie, n’ụzọ dị otú a, ekpebiri m na agaghị m ezisa ozi ọma n’ebe a kpọwororị Kraịst aha, ka m wee ghara ịdị na-ewukwasị ihe na ntọala nke onye ọzọ;
21  kama, dị nnọọ ka e dere, sị: “Ndị ọ na-adịghị ọkwa a maara ha banyere ya ga-ahụ ụzọ, ndị na-anụbeghịkwa ga-aghọta.”
22  Ya mere, e gbochikwara m ọtụtụ ugboro irute n’ebe unu nọ.
23  Ma ugbu a m na-enwekwaghị ókèala a na-akpabeghị aka n’ógbè ndị a, ebe ọ gụsiwokwara m agụụ ike ruo afọ ụfọdụ irute n’ebe unu nọ
24  mgbe ọ bụla m gawara Spen, enwekwara m olileanya ịhụ unu, nweekwa olileanya na unu ga-edupụtụ m, mgbe m bu ụzọ nwetatụ afọ ojuju n’ọnụnọ mụ na unu.
25  Ma ugbu a, achọwala m ịga Jeruselem ijere ndị nsọ ozi.
26  N’ihi na ọ masịrị ndị nọ na Masedonia na Akeya inye ndị ọzọ ihe ha site n’inye ndị dara ogbenye n’etiti ndị nsọ nọ na Jeruselem onyinye.
27  N’eziokwu, ọ masịrị ha ime otú ahụ, ma ha jikwa ha ụgwọ; n’ihi na ọ bụrụ na ndị mba ọzọ eketawo òkè n’ihe ime mmụọ ha, ha jikwa ụgwọ iwere ihe anụ ahụ́ jeere ndị a ozi n’ihu ọha.
28  N’ihi ya, mgbe m mesịrị ihe a wee wegara ha mkpụrụ a n’enweghị ihe mere ya, m ga-abata na nke unu ma m gawa Spen.
29  Amakwaara m na mgbe m ga-abịakwute unu, m ga-eji ngọzi dị ukwuu nke si n’ebe Kraịst nọ bịa.
30  Eji m aha Onyenwe anyị Jizọs Kraịst nakwa ịhụnanya nke sitere na mmụọ nsọ na-agba unu ume, ụmụnna m, ka unu soro m na-ekpekusi Chineke ekpere ike n’ihi m,
31  ka e wee napụta m n’aka ndị na-ekweghị ekwe na Judia, ka ozi m na-ejekwa maka Jeruselem wee bụrụ ihe dị ndị nsọ mma,
32  nke ga-eme na mgbe m ga-eji ọṅụ rute n’ebe unu nọ site n’uche Chineke, a ga-eme ka mụ na unu nweta ume.
33  Ka Chineke onye na-enye udo nọnyere unu niile. Amen.
Rom 16
1  Ana m akọwara unu nwanna anyị nwaanyị bụ́ Fibi, bụ́ onye na-eje ozi n’ọgbakọ dị na Senkrea,
2  ka unu wee nabata ya n’ime Onyenwe anyị dị ka e kwesịrị ịnabata ndị nsọ, ka unu wee nyekwara ya aka n’ihe ọ bụla enyemaka unu pụrụ ịdị ya mkpa, n’ihi na ya onwe ya bụ onye na-agbachitere ọtụtụ ndị, ee, onye na-agbachitere mụ onwe m.
3  Keleerenụ m Priska na Akwịla bụ́ ndị ọrụ ibe m n’ime Kraịst Jizọs,
4  ndị tinyere ndụ ha n’ihe ize ndụ n’ihi mkpụrụ obi m. Ọ bụghị naanị m na-ekele ha, kama ọgbakọ niile nke ndị mba ọzọ na-ekelekwa ha;
5  keleekwanụ ọgbakọ nke dị n’ụlọ ha. Keleenụ onye m hụrụ n’anya bụ́ Epinetọs, onye so ná ndị mbụ ghọrọ ndị na-eso ụzọ Kraịst n’Eshia.
6  Keleenụ Meri, bụ́ onye rụụrụ unu ọrụ dị ukwuu.
7  Keleenụ Andrọnaịkọs na Junias, bụ́ ndị ikwu m na ndị mkpọrọ ibe m, bụ́ ndị a ma ama n’etiti ndịozi, ndị bụwokwara ndị na-eso ụzọ Kraịst ruo ogologo oge karịa mụ onwe m.
8  Keleerenụ m Amplietọs onye m hụrụ n’anya n’ime Onyenwe anyị.
9  Keleenụ Ọbenọs, onye ọrụ ibe anyị n’ime Kraịst, na Stekis, onye m hụrụ n’anya.
10  Keleenụ Apelis, onye omume ya dị mma n’ime Kraịst. Keleenụ ndị si n’ezinụlọ Arịstọbulọs.
11  Keleenụ Herodiọn onye ikwu m. Keleenụ ndị si n’ezinụlọ Nasisọs, bụ́ ndị nọ n’ime Onyenwe anyị.
12  Keleenụ Traịfina na Traịfosa, bụ́ ụmụ nwaanyị na-arụsi ọrụ ike n’ime Onyenwe anyị. Keleenụ Pesis, onye anyị hụrụ n’anya, n’ihi na nwaanyị a rụrụ ọtụtụ ọrụ n’ime Onyenwe anyị.
13  Keleenụ Rufọs, onye a họọrọ n’ime Onyenwe anyị, na nne ya, onye bụkwa nne m.
14  Keleenụ Asịnkritọs, Fligọn, Hemis, Patrọbas, Hemas, na ụmụnna ndị ha na ha nọ.
15  Keleenụ Filọlọgọs na Julia, Niriọs na nwanne ya nwaanyị, na Olimpas, na ndị nsọ niile ha na ha nọ.
16  Jirinụ nsusu ọnụ dị nsọ kelee ibe unu. Ọgbakọ niile nke Kraịst na-ekele unu.
17  Ma ana m agba unu ume, ụmụnna m, ka unu leruo ndị na-akpata nkewa anya, tinyere ndị na-akpata ihe ịsụ ngọngọ, nke bụ́ ihe megidere ozizi unu mụtara, na-ezenụ ha eze.
18  N’ihi na ụdị ndị dị otú ahụ abụghị ndị ohu nke Onyenwe anyị Kraịst, kama ha bụ ndị ohu nke afọ ha; sitekwa n’okwu ire ụtọ na okwu ịja mma, ha na-arafu obi nke ndị na-adịghị aghụghọ.
19  N’ihi na mmadụ niile amarawo banyere nrubeisi unu. Ya mere, ana m aṅụrị ọṅụ n’ihi unu. Ma achọrọ m ka unu bụrụ ndị maara ihe n’ihe banyere ezi ihe, ka unu bụrụkwa ndị aka ha dị ọcha n’ihe banyere ihe ọjọọ.
20  Chineke nke na-enye udo ga-azọpịa Setan n’okpuru ụkwụ unu n’oge na-adịghị anya. Ka obiọma Onyenwe anyị Jizọs nke na-erughịrị mmadụ dịnyere unu.
21  Timoti onye ọrụ ibe m na-ekele unu. Lushiọs na Jesin na Sosipata, bụ́ ndị ikwu m, na-ekelekwa unu.
22  Mụ onwe m, bụ́ Teshiọs, onye dere ihe dị n’akwụkwọ ozi a, na-ekele unu n’ime Onyenwe anyị.
23  Geyọs, onye mụ na ọgbakọ ahụ dum nọ na nke ya, na-ekele unu. Erastọs onye nlekọta obodo na-ekele unu, Kwọtọs nwanne ya na-ekelekwa unu.
24  ——
25  Onye ahụ nke pụrụ ime ka unu guzosie ike dị ka ozi ọma m na-ezisa si dị, dịkwa ka nkwusa m na-ekwusa banyere Jizọs Kraịst si dị, dị ka mkpughe e kpughere ihe nzuzo ahụ dị nsọ si dị, nke e zoro ezo kemgbe,
26  nke e mere ka ọ pụta ìhè ugbu a, nke e mekwara ka a mara n’etiti ndị mba ọzọ niile site n’amụma ndị dị n’Akwụkwọ Nsọ, dị ka ihe Chineke nke mgbe ebighị ebi nyere n’iwu si dị, iji kwalite nrubeisi site n’okwukwe;
27  ya bụ, Chineke, onye naanị ya maara ihe, ka otuto dịịrị ya ruo mgbe ebighị ebi site n’aka Jizọs Kraịst. Amen.
1 Kọrịnt 1
1 Pọl, onye a kpọrọ ịbụ onyeozi nke Jizọs Kraịst site n’uche Chineke, na Sọstenis nwanna anyị,
2  na-edetara ọgbakọ Chineke nke dị na Kọrịnt akwụkwọ, nakwa unu ndị e doro nsọ n’ime Kraịst Jizọs, ndị a kpọrọ ịbụ ndị nsọ, tinyere ndị niile nọ n’ebe ọ bụla na-akpọku aha Onyenwe anyị, Jizọs Kraịst, bụ́ Onyenwe anyị na ha:
3  Ka obiọma na-erughịrị mmadụ na udo nke si n’aka Chineke bụ́ Nna anyị nakwa n’aka Onyenwe anyị Jizọs Kraịst dịrị unu.
4  Ana m ekele Chineke maka unu mgbe niile n’ihi obiọma na-erughịrị mmadụ nke Chineke, nke e nyere unu n’ime Kraịst Jizọs;
5  na e mewo ka unu baa ọgaranya n’ime Ya n’ihe niile, n’inwe ike zuru ezu ikwu okwu nakwa n’ihe ọmụma zuru ezu,
6  ọbụna dị ka e meworo ka ịgba àmà banyere Kraịst gbanye mgbọrọgwụ n’etiti unu,
7  nke mere na ọ dịghị onyinye ọ bụla unu na-enweghị, ebe unu na-echeresi ike maka mkpughe nke Onyenwe anyị Jizọs Kraịst.
8  Chineke ga-emekwa ka unu guzosie ike ruo ọgwụgwụ, ka unu wee bụrụ ndị a na-apụghị ibo ebubo ọ bụla n’ụbọchị Onyenwe anyị Jizọs Kraịst.
9  Chineke kwesịrị ntụkwasị obi, onye kpọrọ unu ka unu na Ọkpara ya bụ́ Jizọs Kraịst Onyenwe anyị nwee mmekọrịta.
10  Ma m na-agba unu ume, ụmụnna m, site n’aha Onyenwe anyị Jizọs Kraịst, ka unu niile na-ekwu otu ihe, ka nkewa gharakwa ịdị n’etiti unu, kama ka unu dị n’otu n’ụzọ kwesịrị ekwesị n’otu obi na n’otu echiche.
11  N’ihi na ndị ụlọ Kloi mere ka m mara banyere unu, ụmụnna m, na esemokwu dị n’etiti unu.
12  Ihe m na-ekwu bụ na onye ọ bụla n’ime unu na-asị: “Abụ m nke Pọl,” “Ma abụ m nke Apọlọs,” “Ma abụ m nke Sifas,” “Ma abụ m nke Kraịst.”
13  Kraịst wee bụrụ onye e kewara ekewa. Ọ̀ bụ Pọl ka a kpọgidere n’osisi n’ihi unu? Ka è mere unu baptizim n’aha Pọl?
14  Ana m ekele Chineke na ọ dịghị otu onye n’ime unu m mere baptizim ma e wezụga Krispọs na Geyọs,
15  nke mere na ọ dịghị onye pụrụ ikwu na e mere unu baptizim n’aha m.
16  Ee, emekwara m ezinụlọ Stefanas baptizim. Banyere ndị ọzọ, amaghị m ma ọ̀ dị onye ọzọ m mere baptizim.
17  N’ihi na Kraịst zipụrụ m, ọ bụghị ịga na-eme baptizim, kama ịga na-ezisa ozi ọma, ọ bụghị n’amamihe nke okwu ọnụ, ka e wee ghara ime ka osisi ịta ahụhụ nke Kraịst bụrụ ihe na-abaghị uru.
18  N’ihi na okwu banyere osisi ịta ahụhụ ahụ bụụrụ ndị na-ala n’iyi ihe nzuzu, ma ọ bụụrụ anyị bụ́ ndị a na-azọpụta ike nke Chineke.
19  N’ihi na e dere, sị: “M ga-eme ka amamihe nke ndị maara ihe laa n’iyi, ọgụgụ isi nke ndị nwere ọgụgụ isi ka m ga-ajụkwa.”
20  Olee ebe onye amamihe nọ? Olee ebe odeakwụkwọ nọ? Olee ebe ọ̀rụ́ ụka nke usoro ihe a nọ? Ọ̀ bụ na Chineke emeghị ka amamihe nke ụwa bụrụ ihe nzuzu?
21  N’ihi na ebe ọ bụ na ụwa esighị n’amamihe ya mara Chineke, Chineke ji amamihe ya hụ na ọ dị mma isi n’ihe a na-ekwusa nke bụ́ ihe nzuzu zọpụta ndị kwere ekwe.
22  N’ihi na ndị Juu na-asị ka e nye ha ihe ịrịba ama, ndị Grik na-achọkwa amamihe;
23  ma anyị na-ekwusa Kraịst a kpọgidere n’osisi, ọ bụụrụ ndị Juu ihe ịsụ ngọngọ, ma bụụrụ ndị mba ọzọ ihe nzuzu;
24  otú ọ dị, ọ bụụrụ ndị a kpọrọ, ma ndị Juu ma ndị Grik, Kraịst, bụ́ ike nke Chineke na amamihe nke Chineke.
25  N’ihi na ihe nzuzu nke Chineke maara ihe karịa ụmụ mmadụ, ihe na-adịghị ike nke Chineke dịkwa ike karịa ụmụ mmadụ.
26  N’ihi na unu na-ahụ òkù ọ kpọrọ unu, ụmụnna m, na ọ bụghị ọtụtụ ndị maara ihe n’ụzọ anụ ahụ́ ka a kpọrọ, ọ bụghị ọtụtụ ndị dị ike, ọ bụghị ọtụtụ ndị si n’ezinụlọ eze ka a kpọrọ;
27  kama Chineke họọrọ ihe nzuzu nke ụwa, ka o wee menye ndị amamihe ihere; Chineke họkwaara ihe ndị na-adịghị ike nke ụwa, ka o wee menye ihe ndị dị ike ihere;
28  Chineke họkwaara ihe ndị dị ala nke ụwa na ihe ndị a na-elelị, bụ́ ihe ndị na-adịghị adị, ka o wee mee ka ihe ndị dị adị ghara ịdị irè,
29  ka anụ ahụ́ ọ bụla wee ghara ịnya isi n’ihu Chineke.
30  Ma ọ bụ n’ihi ya ka unu na Kraịst Jizọs ji dị n’otu, bụ́ onye ghọọrọ anyị amamihe nke si n’aka Chineke, ghọọkwara anyị ezi omume na ịdị nsọ na ntọhapụ site n’ihe mgbapụta;
31  ka o wee dị nnọọ ka e dere, sị: “Onye na-anya isi, ya jiri Jehova nyaa isi.”
1 Kọrịnt 2
1 Ya mere, mgbe m bịakwutere unu, ụmụnna m, ejighị m oké okwu ma ọ bụ oké amamihe bịa na-ezisara unu ihe nzuzo dị nsọ banyere Chineke.
2  N’ihi na m kpebiri na m gaghị ama ihe ọ bụla n’etiti unu ma e wezụga Jizọs Kraịst, bụ́ onye a kpọgidere n’osisi.
3  M bịakwutekwara unu n’adịghị ike na n’egwu na n’oké ịma jijiji;
4  ejighị m okwu ire ụtọ nke amamihe gwa unu okwu ma ọ bụ kwusaara unu ozi ọma, kama e ji m ngosipụta nke mmụọ nsọ na ike,
5  ka okwukwe unu wee dabere, ọ bụghị n’amamihe ụmụ mmadụ, kama n’ike Chineke.
6  Anyị na-ekwupụta amamihe n’etiti ndị tozuru okè, ma ọ bụghị amamihe nke usoro ihe a, ma ọ̀ bụ nke ndị na-achị usoro ihe a, bụ́ ndị na-agaghị adịkwa.
7  Kama anyị na-ekwupụta amamihe Chineke dị n’ihe nzuzo dị nsọ, bụ́ amamihe zoro ezo, nke Chineke kara aka tupu oge eruo, tupu usoro ihe ndị a, maka ebube anyị.
8  Ọ dịghị otu n’ime ndị na-achị usoro ihe a maara amamihe a, n’ihi na ọ bụrụ na ha maara ya, ha agaraghị akpọgide Onyenwe anyị dị ebube n’osisi.
9  Ma dị nnọọ ka e dere, sị: “Anya ahụbeghị, ntị anụbeghịkwa, obi mmadụ echebeghịkwa ihe Chineke kwadebeere ndị hụrụ ya n’anya.”
10  N’ihi na ọ bụ anyị ka Chineke kpugheere ha site na mmụọ ya, n’ihi na mmụọ ahụ na-enyocha ihe niile, ọbụna ihe ndị miri emi nke Chineke.
11  N’ihi na ònye n’etiti ụmụ mmadụ maara ihe dị n’ime mmadụ ma e wezụga mmụọ mmadụ nke dị n’ime ya? Otú ahụkwa, ọ dịghị onye maara ihe ndị metụtara Chineke, ma e wezụga mmụọ nke Chineke.
12  Ma anyị natara, ọ bụghị mmụọ nke ụwa, kama mmụọ nke si na Chineke, ka anyị wee mara ihe niile Chineke ji obiọma nye anyị.
13  Ihe ndị a ka anyị na-ekwukwa, anyị ejighị okwu e ji amamihe mmadụ kụzie na-ekwu ya, kama anyị ji okwu e ji mmụọ nsọ kụzie na-ekwu ya, na-ejikọta ihe ime mmụọ na okwu ime mmụọ.
14  Ma onye anụ ahụ́ na-achị adịghị anabata ihe ndị metụtara mmụọ Chineke, n’ihi na ha bụụrụ ya ihe nzuzu; ọ pụghịkwa ịmara ha, n’ihi na a na-enyocha ha n’ụzọ ime mmụọ.
15  Otú ọ dị, onye mmụọ nsọ na-achị na-enyocha ihe niile n’ezie, ma ọ dịghị onye na-enyocha ya onwe ya.
16  N’ihi na “ònye maara uche Jehova, ka o wee kụziere ya ihe?” Ma anyị nwere uche nke Kraịst.
1 Kọrịnt 3
1 N’ihi ya, ụmụnna m, enweghị m ike ịgwa unu okwu dị ka ndị mmụọ nsọ na-achị, kama dị ka ndị anụ ahụ́ na-achị, dị ka ụmụ ọhụrụ n’ime Kraịst.
2  Enyere m unu mmiri ara, ọ bụghị nri siri ike, n’ihi na unu esichabeghị ike. N’eziokwu, unu esichabeghịkwa ike ugbu a,
3  n’ihi na unu ka bụ ndị anụ ahụ́ na-achị. N’ihi na ebe e nwere ekworo na esemokwu n’etiti unu, ọ̀ bụ na unu abụghị ndị anụ ahụ́ na-achị, ọ̀ bụkwa na unu adịghị eje ije dị ka ụmụ mmadụ si eje?
4  N’ihi na mgbe otu onye na-asị: “Abụ m nke Pọl,” ma onye ọzọ asị: “Abụ m nke Apọlọs,” ọ̀ bụ na unu na ndị ọzọ aghọbeghị otu ihe?
5  Gịnịzi ka Apọlọs bụ? Ee, gịnị ka Pọl bụ? Ha bụ ndị ozi ndị unu si n’aka ha ghọọ ndị kwere ekwe, ọbụna dị ka Onyenwe anyị nyere onye nke ọ bụla ọrụ.
6  Akụrụ m mkpụrụ, Apọlọs gbara ya mmiri, ma ọ bụ Chineke na-eme ka o too;
7  nke mere na onye na-akụ mkpụrụ abụghị ihe ọ bụla, onye na-agba ya mmiri abụghịkwa ihe ọ bụla, kama ọ bụ Chineke onye na-eme ka o too bụ ihe niile.
8  Ya mere, onye na-akụ mkpụrụ na onye na-agba ya mmiri bụ otu, ma onye ọ bụla ga-anata ụgwọ ọrụ nke ya dị ka ndọgbu ọ na-adọgbu onwe ya n’ọrụ si dị.
9  N’ihi na anyị bụ ndị ha na Chineke na-arụkọ ọrụ. Unu bụ ubi Chineke nke a na-arụ ọrụ na ya, ụlọ nke Chineke na-ewu.
10  Dị ka obiọma Chineke nke na-erughịrị mmadụ si dị, bụ́ nke e nyere m, dị ka onye nduzi ọrụ nke maara ihe, atọrọ m ntọala, ma onye ọzọ na-ewu ụlọ n’elu ya. Ma ka onye ọ bụla na-elezi anya otú o si ewu ụlọ n’elu ya.
11  N’ihi na mmadụ ọ bụla apụghị ịtọ ntọala ọzọ karịa nke a tọworo, nke bụ́ Jizọs Kraịst.
12  Ma ọ bụrụ na onye ọ bụla ejiri ọlaedo, ọlaọcha, nkume dị oké ọnụ ahịa, osisi, ahịhịa, okporo ọka wuo ụlọ n’elu ntọala ahụ,
13  ọrụ onye ọ bụla ga-apụta ìhè, n’ihi na ụbọchị ahụ ga-eme ka ọ pụta ìhè, n’ihi na a ga-eji ọkụ kpughee ya; ọkụ ahụ ga-egosi ụdị ọrụ onye ọ bụla rụrụ.
14  Ọ bụrụ na ihe onye ọ bụla rụrụ, nke o wuru n’elu ntọala ahụ, adịgide, ọ ga-anata ụgwọ ọrụ;
15  ọ bụrụ na ọkụ erepịa ọrụ onye ọ bụla, ihe ga-efunahụ ya, ma a ga-azọpụta ya onwe ya; ma, ọ bụrụ otú ahụ, ọ ga-adị ka ọ̀ bụ site n’ọkụ.
16  Ọ̀ bụ na unu amaghị na unu bụ ụlọ nsọ Chineke, nakwa na mmụọ Chineke bi n’ime unu?
17  Ọ bụrụ na onye ọ bụla ebibie ụlọ nsọ Chineke, Chineke ga-ebibi ya; n’ihi na ụlọ nsọ Chineke dị nsọ, bụ́ ụlọ nsọ nke unu bụ.
18  Ka onye ọ bụla ghara ịrafu onwe ya: Ọ bụrụ na onye ọ bụla chere na ya maara ihe n’usoro ihe a, ya ghọọ onye nzuzu, ka o wee bụrụ onye maara ihe.
19  N’ihi na amamihe nke ụwa a bụ ihe nzuzu n’ebe Chineke nọ; n’ihi na e dere, sị: “Ọ na-ejide ndị maara ihe n’aghụghọ ha.”
20  E dekwara, sị: “Jehova maara na ihe ndị maara ihe na-atụgharị n’uche bụ ihe efu.”
21  N’ihi ya, ka onye ọ bụla ghara iji ndị mmadụ na-anya isi; n’ihi na ihe niile bụ nke unu,
22  ma ọ̀ bụ Pọl ma ọ bụ Apọlọs ma ọ bụ Sifas ma ọ bụ ụwa ma ọ bụ ndụ ma ọ bụ ọnwụ ma ọ bụ ihe ndị dị adị ugbu a n’ebe a ma ọ bụ ihe ndị gaje ịbịa, ihe niile bụ nke unu;
23  unu onwe unu bụ nke Kraịst; ma Kraịst bụ nke Chineke.
1 Kọrịnt 4
1 Ka mmadụ were anyị dị ka ndị nọ n’okpuru Kraịst na ndị na-elekọta ihe nzuzo dị nsọ nke Chineke.
2  N’ọnọdụ a, ihe a na-achọkwa n’aka ndị na-elekọta ụlọ bụ ka ha bụrụ ndị kwesịrị ntụkwasị obi.
3  O nweghị ihe ọ bụụrụ m na unu ma ọ bụ òtù ndị ikpe bụ́ mmadụ ga-enyocha m. Anaghịdị m enyocha onwe m.
4  N’ihi na ọ dịghị ihe ọjọọ ọ bụla m maara m mere. Ma nke a adịghị egosi na m bụ onye ezi omume, kama, onye na-enyocha m bụ Jehova.
5  N’ihi ya, unu ekpela ihe ọ bụla ikpe tupu oge a kara aka eruo, ruo mgbe Onyenwe anyị ga-abịa, bụ́ onye ga-eme ka ihe nzuzo dị iche iche nke ọchịchịrị pụta ìhè, meekwa ka ihe e bu n’obi pụta ìhè, mgbe ahụkwa ka onye ọ bụla ga-enweta otuto ya site n’aka Chineke.
6  Ụmụnna m, ekwuru m ihe ndị a site n’iji mụ onwe m na Apọlọs mee ihe atụ maka ọdịmma unu, ka unu wee jiri anyị mụta ụkpụrụ a: “Unu agabigala ihe e dere ede,” ka e wee ghara ịfụli unu elu n’otu n’otu, unu ewee na-eche na otu onye ka onye ọzọ mma.
7  N’ihi na ònye mere ka ị dị iche n’ebe onye ọzọ nọ? N’ezie, olee ihe i nwere nke a na-enyeghị gị enye? Ma, ọ bụrụ na e nyere gị ya enye n’ezie, gịnị mere i ji na-anya isi dị ka à ga-asị na e nyeghị gị ya enye?
8  Afọ ò juworị unu? Ùnu abaworị ọgaranya? Ùnu amalitewo ịchị achị dị ka ndị eze hapụ anyị? Ọ dị m ka ya bụrụ na unu amalitewo ịchị achị dị ka ndị eze, ka anyị wee soro unu na-achị achị dị ka ndị eze.
9  N’ihi na o yiri m ka Chineke edebewo anyị bụ́ ndịozi ịbụ ndị ikpeazụ n’ihe ngosi dị ka ndị a mara ikpe ọnwụ, n’ihi na anyị aghọwo ihe nkiri n’ebe a na-eme ihe ngosi, n’anya ụwa, n’anya ndị mmụọ ozi, nakwa n’anya ụmụ mmadụ.
10  Anyị bụ ndị nzuzu n’ihi Kraịst, ma unu nwere uche n’ime Kraịst; anyị adịghị ike, ma unu dị ike; unu nwere ezi aha, ma a dịghị enye anyị nsọpụrụ.
11  Ruo oge awa a, anyị na-anọ agụụ, akpịrị na-akpọkwa anyị nkụ, anyị yikwa ákwà na-adịghị ekpuchicha anyị ahụ́, a na-akụkwa anyị ọkpọ, anyị bụkwa ndị na-enweghị ebe obibi,
12  anyị na-adọgbu onwe anyị n’ọrụ, anyị jikwa aka anyị na-arụ ọrụ. Mgbe a na-ekwujọ anyị, anyị na-agọzi agọzi; mgbe a na-akpagbu anyị, anyị na-atachi obi;
13  mgbe a na-ekwutọ anyị, anyị na-arịọsi arịrịọ ike; ruo ugbu a, anyị dị ka ihe ụwa kpofuru ekpofu, ihe e si n’ihe niile wụfuo.
14  Ana m ede ihe ndị a, ọ bụghị iji menye unu ihere, kama iji dụọ unu ọdụ dị ka ụmụ m m hụrụ n’anya.
15  N’ihi na ọ bụ ezie na unu pụrụ inwe puku ndị nduzi iri n’ime Kraịst, n’ezie, unu enweghị ọtụtụ nna; n’ihi na n’ime Kraịst Jizọs, aghọwo m nna unu site n’ozi ọma.
16  Ya mere, ana m arịọsi unu arịrịọ ike, bụrụnụ ndị na-eṅomi m.
17  Ọ bụ ya mere m ji na-ezitere unu Timoti, ebe ọ bụ nwa m m hụrụ n’anya nke kwesịrị ntụkwasị obi n’ime Onyenwe anyị; ọ ga-echetakwara unu otú m si eme ihe n’ime Kraịst Jizọs, dị nnọọ ka m na-akụzi n’ebe niile n’ọgbakọ niile.
18  Ụfọdụ na-afụli onwe ha elu dị ka à ga-asị n’ezie na agaghị m abịakwute unu.
19  Ma m ga-abịakwute unu n’oge na-adịghị anya ma ọ bụrụ uche Jehova, m ga-amatakwa, ọ bụghị okwu ọnụ nke ndị ahụ na-afụli onwe ha elu, kama ike ha.
20  N’ihi na alaeze Chineke dabeere, ọ bụghị n’okwu ọnụ, kama n’ike.
21  Gịnị ka unu chọrọ? Ọ̀ bụ ka m jiri ụtarị bịakwute unu, ka ọ̀ bụ ka m jiri ịhụnanya na mmụọ dị nwayọọ?
1 Kọrịnt 5
1 N’ezie, a na-akọ na ịkwa iko dị n’etiti unu, bụ́ ụdị ịkwa iko nke na-adịghị ọbụna n’etiti ndị mba ọzọ, na otu nwoke kpọọrọ nwunye nna ya.
2  Ùnu na-afụli onwe unu elu? Ọ́ bụghị uju ka unu kwesịrị iru, ka e wee wepụ nwoke ahụ mere ihe a n’etiti unu?
3  Ọ bụ ezie na anọghị m ya n’anụ ahụ́ kama anọ m ya n’ime mmụọ, mụ onwe m ekpeworị nwoke mere ihe dị otú ahụ ikpe n’ezie, dị ka à ga-asị na m nọ ya,
4  n’aha Onyenwe anyị Jizọs, mgbe unu zukọtara, mmụọ m adịrịkwa n’etiti unu site n’ike Onyenwe anyị Jizọs, ka unu
5  wee nyefee nwoke dị otú ahụ n’aka Setan ka e bibie mmetụta anụ ahụ́ na-enwe, ka e wee chebe ọnọdụ ime mmụọ nke ọgbakọ n’ụbọchị Onyenwe anyị.
6  Ihe mere unu ji anya isi ezighị ezi. Ọ̀ bụ na unu amaghị na ntakịrị ihe iko achịcha na-eme ka ntụ ọka dum a gwakọtara agwakọta koo eko?
7  Wepụnụ ihe iko achịcha ochie ahụ, ka unu wee bụrụ ntụ ọka ọhụrụ a gwakọtara agwakọta, dị ka unu bụ ihe na-ekoghị eko. N’ihi na, n’ezie, a chụwo nwa atụrụ ememme ngabiga anyị n’àjà, ya bụ, Kraịst.
8  N’ihi ya, ka anyị na-eme ememme ahụ, n’ejighị ihe iko achịcha ochie, n’ejighịkwa ihe iko achịcha bụ́ ihe ọjọọ na ajọ omume, kama ka anyị jiri achịcha na-ekoghị eko bụ́ izi ezi na eziokwu na-eme ya.
9  N’akwụkwọ ozi m, m deere unu ka unu na ndị na-akwa iko kwụsị ịdị na-akpakọ,
10  ọ pụtaghị ndị niile na-akwa iko nke ụwa a ma ọ bụ ndị anyaukwu na ndị na-apụnara mmadụ ihe ma ọ bụ ndị na-ekpere arụsị. Ma ọ́ bụghị ya, unu aghaghị isi n’ụwa pụọ n’ezie.
11  Ma ugbu a, m na-edetara unu akwụkwọ ka unu na onye ọ bụla a na-akpọ nwanna bụ́ onye na-akwa iko ma ọ bụ onye anyaukwu ma ọ bụ onye na-ekpere arụsị ma ọ bụ onye na-ekwujọ mmadụ ma ọ bụ onye aṅụrụma ma ọ bụ onye na-apụnara mmadụ ihe kwụsị ịdị na-akpakọ, ka unu na onye dị otú a ghara ọbụna irikọ ihe.
12  N’ihi na, gịnị jikọrọ mụ na ikpe ndị nọ n’èzí ikpe? Ọ̀ bụ na unu adịghị ekpe ndị nọ n’ọgbakọ ikpe,
13  ebe Chineke na-ekpe ndị nọ n’èzí ikpe? “Wepụnụ onye ọjọọ ahụ n’etiti unu.”
1 Kọrịnt 6
1 Ọ̀ dị onye ọ bụla n’ime unu nke ya na onye ọzọ sere okwu, nke ga-anwa anwa gaa n’ụlọikpe n’ihu ndị ajọ omume, n’abụghị n’ihu ndị nsọ?
2  Ka ọ̀ bụ na unu amaghị na ndị nsọ ga-ekpe ụwa ikpe? Ọ bụrụkwa na ọ bụ unu ga-ekpe ụwa ikpe, ọ̀ bụ na unu erughị eru ikpe ihe na-enweghị ihe ha bụ ikpe?
3  Ọ̀ bụ na unu amaghị na anyị ga-ekpe ndị mmụọ ozi ikpe? Gịnịzi mere na anyị agaghị ekpe ikpe n’okwu ikpe metụtara ndụ a?
4  Ya mere, ọ bụrụ na unu nwere okwu ikpe nke metụtara ndụ a, bụ́ nke a ga-eleba anya, ọ̀ bụ ndị ọgbakọ na-elelị ka unu mere ndị ikpe?
5  M na-ekwu ya ka ihere mee unu. Ọ̀ bụ eziokwu na ọ dịghị otu onye maara ihe n’etiti unu nke nwere ike ikpeziri nwanna na nwanna ibe ya?
6  Kama, nwanna na nwanna na-aga n’ụlọikpe, ya bụ, n’ihu ndị na-ekweghị ekwe.
7  Ya mere, ọ pụtara na e meriwo unu ebe ọ bụ na unu na-akpụpụ ibe unu n’ụlọikpe. Gịnị mere unu ekweghị ka e mejọọ unu? Gịnị mere unu ekweghị ka e rigbuo unu?
8  Kama nke ahụ, ọ bụ ụmụnna unu ka unu na-emejọ, na-erigbukwa ha.
9  Gịnị? Ọ̀ bụ na unu amaghị na ndị ajọ omume agaghị eketa alaeze Chineke? Unu ekwela ka e duhie unu. Ndị na-akwa iko, ma ọ bụ ndị na-ekpere arụsị, ma ọ bụ ndị bụ́ di ma ọ bụ nwunye na-akwa iko, ma ọ bụ ndị ikom ndị na-ekwe ka ndị ikom dinaa ha, ma ọ bụ ndị ikom na-edina ndị ikom,
10  ma ọ bụ ndị ohi, ma ọ bụ ndị anyaukwu, ma ọ bụ ndị aṅụrụma, ma ọ bụ ndị na-ekwujọ mmadụ, ma ọ bụ ndị na-apụnara mmadụ ihe, agaghị eketa alaeze Chineke.
11  Ma nke ahụ bụkwa ihe ụfọdụ n’ime unu bụbu. Ma a sachawo unu, ma e dowo unu nsọ, ma a kpọwo unu ndị ezi omume n’aha Onyenwe anyị Jizọs Kraịst nakwa site ná mmụọ nke Chineke anyị.
12  N’ebe m nọ, iwu kwadoro ihe niile; ma ọ bụghị ihe niile bara uru. N’ebe m nọ, iwu kwadoro ihe niile; ma agaghị m ekwe ka ihe ọ bụla na-achị m.
13  Ihe oriri dịịrị afọ, afọ dịkwaara ihe oriri; ma Chineke ga-ebibi ma afọ ma ihe oriri. Ahụ́ adịrịghị ịkwa iko, kama ọ dịịrị Onyenwe anyị; Onyenwe anyị dịkwaara ahụ́.
14  Ma Chineke kpọlitere Onyenwe anyị n’ọnwụ, ọ ga-akpọlitekwa anyị n’ọnwụ site n’ike ya.
15  Ọ̀ bụ na unu amaghị na ahụ́ unu bụ akụkụ ahụ́ nke Kraịst? M̀ ga-ewepụzi akụkụ ahụ́ Kraịst ma mee ka ọ bụrụ akụkụ ahụ́ nke nwaanyị akwụna? Tụfịakwa!
16  Gịnị? Ọ̀ bụ na unu amaghị na onye e jikọrọ ya na nwaanyị akwụna, ya na ya bụ otu ahụ́? N’ihi na ọ sịrị, “Ha abụọ ga-abụ otu anụ ahụ́.”
17  Ma onye e jikọrọ ya na Onyenwe anyị, ya na ya bụ otu mmụọ.
18  Gbaaranụ ịkwa iko ọsọ. Mmehie ọ bụla ọzọ nke mmadụ pụrụ ime dị n’elu ahụ́ ya, ma onye na-akwa iko na-emehie megide ahụ́ nke ya.
19  Gịnị? Ọ̀ bụ na unu amaghị na ahụ́ unu bụ ụlọ nsọ nke mmụọ nsọ, nke dị n’ime unu, nke unu nwetara n’aka Chineke? Ọ bụghịkwa unu nwe onwe unu,
20  n’ihi na e ji ihe dị oké ọnụ ahịa zụta unu. Ya mere, jirinụ ahụ́ unu na-enye Chineke otuto.
1 Kọrịnt 7
1 N’ihe banyere ihe ndị ahụ unu dere maka ha, ọ dị mma ka nwoke ghara ibitụ nwaanyị aka;
2  ma, ebe ọ bụ na ịkwa iko zuru ebe niile, ka nwoke ọ bụla nwee nwunye nke ya, ka nwaanyị ọ bụla nweekwa di nke ya.
3  Ka di na-enye nwunye ya ihe ruuru ya; ka nwunye na-emekwara di ya otú ahụ.
4  Ọ bụghị nwunye na-achị ahụ́ ya, kama ọ bụ di ya; otú ahụkwa, ọ bụghị di na-achị ahụ́ ya, kama ọ bụ nwunye ya.
5  Unu ajụla inye ya ibe unu, ọ gwụla ma ùnu kwekọrịtara maka oge a kara aka, ka unu wee tinye oge n’ikpe ekpere wee nọkọọ ọzọ, ka Setan wee ghara ịnọ na-anwa unu ọnwụnwa maka na unu enweghị ike ịchịkwa onwe unu.
6  Otú ọ dị, ana m ekwu ihe a iji nye unu ohere, ọ bụghị iji nye unu iwu.
7  Ma ọ dị m ka ya bụrụ na mmadụ niile dị ka mụ onwe m dị. Otú o sina dị, onye ọ bụla nwere onyinye nke Chineke nyere ya, otu onye n’ụzọ a, onye ọzọ n’ụzọ ọzọ.
8  M na-agwa ndị na-alụghị di ma ọ bụ nwunye na ụmụ nwaanyị di ha nwụrụ, na ọ dịrị ha mma ịnọ otú a m nọ.
9  Ma ọ bụrụ na ha enweghị njide onwe onye, ka ha lụọ di ma ọ bụ nwunye, n’ihi na ọ ka mma ịlụ di ma ọ bụ nwunye kama ịbụ onye agụụ mmekọahụ na-agụgbu.
10  Ana m enye ndị lụrụ di na nwunye ntụziaka, ma ọ bụghị m, kama ọ bụ Onyenwe anyị, na nwunye ekwesịghị ịhapụ di ya;
11  ma ọ bụrụ na ọ hapụ ya n’ezie, ya nọrọ n’alụghị di, ma ọ́ bụghị otú ahụ, ka ya na di ya kpezie; di ekwesịghịkwa ịhapụ nwunye ya.
12  Ma ana m agwa ndị ọzọ, ee, mụ onwe m, ọ bụghị Onyenwe anyị, sị: Ọ bụrụ na nwanna ọ bụla nwere nwunye na-ekweghị ekwe, ma nwaanyị ahụ ekweta ka ya na ya biri, ka ọ ghara ịhapụ ya;
13  nwaanyị nke nwere di na-ekweghị ekwe, ma nwoke ahụ ekweta ka ya na ya biri, ka ọ ghara ịhapụ di ya.
14  N’ihi na e dowo di ahụ na-ekweghị ekwe nsọ n’ihi nwunye ya, e dowokwa nwunye ahụ na-ekweghị ekwe nsọ n’ihi nwanna ahụ; ma ọ́ bụghị ya, ụmụ unu ga-abụ ndị na-adịghị ọcha n’ezie, ma ugbu a, ha dị nsọ.
15  Ma ọ bụrụ na onye ahụ nke na-ekweghị ekwe chọrọ ịpụ, ya pụwa; nwanna nwoke ma ọ bụ nwanna nwaanyị anọghị n’agbụ n’ọnọdụ dị otú ahụ, kama Chineke akpọwo unu ka unu nwee udo.
16  N’ihi na, gị nwunye, olee otú i si mara na ị gaghị azọpụta di gị? Ma ọ bụ, gị di, olee otú i si mara na ị gaghị azọpụta nwunye gị?
17  Naanị ka onye ọ bụla na-eje ije otú Chineke si kpọọ ya, dị ka Jehova nyere onye ọ bụla òkè nke ya. Otú a kwa ka m na-enye iwu n’ọgbakọ niile.
18  Ọ̀ dị onye a kpọrọ mgbe e biworo ya úgwù? Ya aghọla onye a na-ebighị úgwù. Ọ̀ dị onye a kpọrọ mgbe a na-ebibeghị ya úgwù? Ya ekwela ka e bie ya úgwù.
19  Ibi úgwù apụtaghị ihe ọ bụla, ebighị úgwù apụtaghịkwa ihe ọ bụla, kama ọ bụ ime ihe Chineke nyere n’iwu nwere ihe ọ pụtara.
20  N’ọnọdụ ọ bụla onye ọ bụla nọ mgbe a kpọrọ ya, ya nọgide na ya.
21  À kpọrọ gị mgbe ị bụ ohu? Echegbula onwe gị n’ihi ya; ma ọ bụrụkwa na ị pụrụ inwere onwe gị, ọ dị mma ka i jiri ohere ahụ mee ihe.
22  N’ihi na onye ọ bụla nke nọ n’ime Onyenwe anyị, nke a kpọrọ mgbe ọ bụ ohu, aghọọla onye nweere onwe ya wee bụrụ nke Onyenwe anyị; otú ahụkwa, onye a kpọrọ mgbe ọ bụ onye nweere onwe ya bụ ohu nke Kraịst.
23  E ji ihe dị oké ọnụ ahịa zụta unu; kwụsịnụ ịbụ ohu mmadụ.
24  Ụmụnna m, n’ọnọdụ ọ bụla a kpọrọ onye nke ọ bụla, ya nọgide na ya, ná mmekọrịta ya na Chineke.
25  N’ihe banyere ndị na-amaghị nwoke ma ọ bụ nwaanyị, enweghị m iwu ọ bụla nke si n’aka Onyenwe anyị, ma m na-ekwu uche m dị ka onye Onyenwe anyị meere ebere ịbụ onye kwesịrị ntụkwasị obi.
26  Ya mere, echere m na nke a dị mma n’ihi mkpa anyị nwere ugbu a, na ọ dị mma ka mmadụ nọgide otú ọ nọ.
27  È kekọtawo gị na nwunye? Kwụsị ịchọ ntọhapụ. À tọpụwo gị n’ebe nwunye nọ? Kwụsị ịchọ nwunye.
28  Ma a sịgodị na ị lụọ di ma ọ bụ nwunye, i meghị mmehie ọ bụla. Ọ bụrụkwa na onye na-amaghị nwoke ma ọ bụ nwaanyị alụọ di ma ọ bụ nwunye, onye dị otú ahụ emeghị mmehie ọ bụla. Otú ọ dị, ndị lụrụ ga-enwe mkpagbu n’anụ ahụ́ ha. Ma m na-azọ unu.
29  Ụmụnna m, ana m ekwukwa na oge fọdụrụ dị ntakịrị. Site ugbu a gaa n’ihu, ka ndị nwere nwunye dịrị ka à ga-asị na ọ dịghị nke ha nwere,
30  ka ndị na-akwa ákwá dịrịkwa ka ndị na-adịghị akwa, ka ndị na-aṅụrị ọṅụ dịrịkwa ka ndị na-adịghị aṅụrị, ka ndị na-azụ ihe dịrịkwa ka ndị na-enweghị ihe,
31  ka ndị ji ụwa eme ihe dịrịkwa ka ndị na-adịghị eji ya eme ihe n’uju; n’ihi na ọnọdụ ụwa a na-agbanwe agbanwe.
32  N’ezie, achọrọ m ka unu ghara ichegbu onwe unu. Onye na-alụghị nwaanyị na-echegbu onwe ya maka ihe Onyenwe anyị, otú ọ pụrụ isi mee ihe dị Onyenwe anyị mma.
33  Ma onye lụrụ nwaanyị na-echegbu onwe ya maka ihe nke ụwa, otú ọ pụrụ isi mee ihe dị nwunye ya mma,
34  ọ bụkwa onye e kewara ekewa. Nwaanyị na-alụghị di, nke bụkwa nwaanyị na-amaghị nwoke, na-echegbu onwe ya maka ihe Onyenwe anyị, ka o wee dị nsọ ma n’ahụ́ ya ma ná mmụọ ya. Otú ọ dị, nwaanyị lụrụ di na-echegbu onwe ya maka ihe nke ụwa, otú ọ pụrụ isi mee ihe dị di ya mma.
35  Ma ana m ekwu ihe a maka ọdịmma unu, ọ bụghị ka m kee unu agbụ, kama ọ bụ ka m kpalie unu ime ihe kwesịrị ekwesị, kpaliekwa unu ijere Onyenwe anyị ozi mgbe niile n’enweghị ndọpụ uche.
36  Ma ọ bụrụ na onye ọ bụla echee na ya na-akpa àgwà na-ekwesịghị ekwesị mgbe ọ bụ onye na-amaghị nwoke ma ọ bụ nwaanyị, ọ bụrụ na onye ahụ agafewo oge ntoju ntorobịa, ọ bụrụkwa na ọ bụ ihe a ka o kwesịrị ime, ya mee ihe ọ chọrọ; o mehieghị. Ka ha lụọ di ma ọ bụ nwunye.
37  Ma ọ bụrụ na onye ọ bụla ekpebie n’obi ya, ọ bụrụkwa na ọ dịghị ya mkpa, kama o nwere ike ịchịkwa ọchịchọ ya, ya ekpebiekwa n’ime obi ya na ya ga-anọgide n’amaghị nwoke ma ọ bụ nwaanyị, ọ ga-eme nke ọma.
38  N’ihi ya, onye lụrụ di ma ọ bụ nwunye wee ghara ịbụkwa onye na-amaghị nwoke ma ọ bụ nwaanyị mere nke ọma, ma onye nọgidere otú ọ nọ wee ghara ịlụ di ma ọ bụ nwunye ga-eme nke ọma karị.
39  Iwu ji nwunye n’oge niile di ya dị ndụ. Ma ọ bụrụ na di ya adaa n’ụra ọnwụ, o nweere onwe ya ịlụ onye ọ chọrọ, naanị n’ime Onyenwe anyị.
40  Ma obi ga-adị ya ụtọ karị ma ọ bụrụ na ọ nọrọ otú ọ nọ, dị ka m si chee. Echere m n’ezie na m nwekwara mmụọ Chineke.
1 Kọrịnt 8
1 N’ihe banyere ihe oriri e ji chụọrọ arụsị àjà: anyị maara na anyị niile nwere ihe ọmụma. Ihe ọmụma na-afụli elu, ma ịhụnanya na-ewuli elu.
2  Ọ bụrụ na onye ọ bụla echee na ya amatawo ihe ọ bụla, ọ mabeghị ya otú o kwesịrị ịmara ya.
3  Ma ọ bụrụ na onye ọ bụla hụrụ Chineke n’anya, onye a bụ onye Ọ maara.
4  N’ihe banyere iri ihe oriri e ji chụọrọ arụsị àjà, anyị maara na arụsị abụghị ihe ọ bụla n’ụwa, na e nweghịkwa Chineke ọ bụla ma ọ bụghị otu.
5  N’ihi na ọ bụ ezie na e nwere ndị a na-akpọ “chi,” ma ọ̀ bụ n’eluigwe ma ọ bụ n’ụwa, dị nnọọ ka e nwere ọtụtụ “chi” na ọtụtụ “ndị nwe mmadụ,”
6  n’ebe anyị nọ, otu Chineke dị, bụ́ Nna, onye ihe niile si n’aka ya dịrị, anyị onwe anyị dịkwaara ya; otu Onyenwe anyị dịkwa, bụ́ Jizọs Kraịst, onye e si n’aka ya mee ka ihe niile dịrị, anyị onwe anyị sikwa n’aka ya.
7  Otú ọ dị, ọ bụghị mmadụ niile nwere ihe ọmụma a; ma ụfọdụ ndị, ebe ọ bụ na arụsị maara ha ahụ́ ruo ugbu a, ha na-eri ihe oriri dị ka ihe e ji chụọrọ arụsị àjà, e merụwokwa akọ na uche ha, ebe ọ na-adịghị ike.
8  Ma ihe oriri agaghị eme ka anyị nweta ihu ọma Chineke; ọ bụrụ na anyị erighị ihe, anyị abụghị ndị na-erughị eru, ọ bụrụ na anyị erie ihe, ọ dịghịkwa uru ọ bụla anyị ritere.
9  Ma na-elezinụ anya ka ikike a unu nwere ghara isi n’ụzọ ọ bụla ghọọrọ ndị na-adịghị ike ihe ịsụ ngọngọ.
10  N’ihi na ọ bụrụ na onye ọ bụla ahụ gị, gị onye nwere ihe ọmụma, ka ị nọ na-eri nri n’ụlọ arụsị, ọ̀ bụ na a gaghị akpali akọ na uche onye ahụ na-adịghị ike nke ga-eme ka o rie ihe oriri e ji chụọrọ arụsị àjà?
11  N’ezie, site n’ihe ọmụma gị, a na-ebibi onye ahụ na-adịghị ike, bụ́ nwanna gị onye Kraịst nwụrụ n’ihi ya.
12  Ma mgbe unu si otú a na-emehie ụmụnna unu, na-emebikwa akọ na uche ha nke na-adịghị ike, unu na-emehie Kraịst.
13  Ya mere, ọ bụrụ na ihe oriri na-eme ka nwanna m sụọ ngọngọ, m gaghị atakwa anụ ọzọ ma ọlị, ka m wee ghara ime ka nwanna m sụọ ngọngọ.
1 Kọrịnt 9
1 Ọ̀ bụ na mụ enwereghị onwe m? Ọ̀ bụ na mụ abụghị onyeozi? Ọ̀ bụ na mụ ahụghị Jizọs Onyenwe anyị? Ọ̀ bụ na unu abụghị ọrụ m n’ime Onyenwe anyị?
2  Ọ bụrụ na mụ abụghị onyeozi n’ebe ndị ọzọ nọ, n’ezie, abụ m onyeozi n’ebe unu nọ, n’ihi na unu bụ akara nke na-egosi na abụ m onyeozi n’ime Onyenwe anyị.
3  Ihe m na-agwa ndị na-enyocha m iji zara ọnụ m bụ:
4  Ọ̀ bụ na anyị enweghị ikike iri ihe na ịṅụ ihe ọṅụṅụ?
5  Ọ̀ bụ na anyị enweghị ikike ịkpọrọ nwanna nwaanyị dị ka nwunye na-agagharị, ọbụna dị ka ndịozi ndị ọzọ na ụmụnne Onyenwe anyị na-eme, ha na Sifas?
6  Ka ọ̀ bụ naanị mụ na Banabas bụ ndị na-enweghị ikike ịkwụsị ịrụ ọrụ ego?
7  Olee onye jetụworo ozi dị ka onye agha site n’akpa nke ya onwe ya? Olee onye na-akọ ubi vaịn nke na-adịghị eri mkpụrụ ya? Ma ọ bụ, olee onye na-azụ anụ ụlọ nke na-adịghịkwa aṅụ mmiri ara nke si n’anụ ụlọ ahụ?
8  Àna m ekwu ihe ndị a dị ka ụkpụrụ mmadụ si dị? Ka ọ̀ bụ na Iwu ahụ ekwughị ihe ndị a?
9  N’ihi na n’iwu Mozis, e dere, sị: “Ekechila ọnụ ehi mgbe ọ na-azọcha mkpụrụ.” Ọ̀ bụ ehi ka Chineke nwere mmasị na ha?
10  Ka ọ̀ bụ naanị n’ihi anyị ka o ji na-ekwu ya? N’ezie, ọ bụ n’ihi anyị ka e ji dee ya, n’ihi na onye na-akọ ubi kwesịrị ịkọ ubi ma nwee olileanya, onye na-azọchakwa mkpụrụ kwesịrị ime otú ahụ ma nwee olileanya na ya ga-eri ya.
11  Ọ bụrụ na anyị akụworo unu ihe ime mmụọ, ọ̀ bụ oké ihe ma ọ bụrụ na anyị ga-aghọrọ ihe anụ ahụ́ n’aka unu dị ka mkpụrụ?
12  Ọ bụrụ na ndị ọzọ so nwee ikike a n’ebe unu nọ, ọ̀ bụ na anyị enweghị ya karị? Otú o sina dị, anyị ejighị ikike a mee ihe, kama anyị na-edi ihe niile, ka anyị wee ghara iweta ihe mgbochi ọ bụla n’ozi ọma banyere Kraịst.
13  Ọ̀ bụ na unu amaghị na ndị na-arụ ọrụ dị nsọ na-eri ihe ụlọ nsọ, ndị na-ejechikwa ozi anya n’ebe ịchụàjà nwere òkè dịịrị ha n’ebe ịchụàjà?
14  Otú a kwa ka Onyenwe anyị nyere iwu ka ndị na-ezisa ozi ọma na-adị ndụ site n’ozi ọma.
15  Ma ejibeghị m otu n’ime ndokwa ndị a mee ihe. N’ezie, edeghị m ihe ndị a ka o wee dị otú a n’ebe m nọ, n’ihi na ọ ga-akara m mma na m nwụrụ anwụ—ọ dịghị mmadụ ọ bụla ga-eme ka ihe m ji anya isi bụrụ ihe efu!
16  Ọ bụrụkwa na m na-ezisa ozi ọma, ọ bụghị ihe mere m ga-eji na-anya isi, n’ihi na ọ bụ mkpa nke dịịrị m. N’ezie, ahụhụ dịịrị m ma ọ bụrụ na ezisaghị m ozi ọma!
17  Ọ bụrụ na mụ ejiri ọchịchọ obi m mee ya, enwere m ụgwọ ọrụ; ma ọ bụrụ na mụ ejighị ọchịchọ obi m mee ya, n’agbanyeghị nke ahụ, m nwere ọrụ nlekọta ụlọ e nyefere m n’aka.
18  Gịnịzi bụ ụgwọ ọrụ m? Na mgbe m na-ezisa ozi ọma ka m wee kwusaa ozi ọma n’anaghị ihe ọ bụla, ka m wee ghara imebi ikike m nwere n’ozi ọma ahụ.
19  N’ihi na, ọ bụ ezie na ọ dịghị onye ọ bụla m ji ụgwọ, emewo m onwe m ohu nke mmadụ niile, ka m wee rite ọtụtụ mmadụ n’uru.
20  Ya mere, n’ebe ndị Juu nọ, adịrị m ka onye Juu, ka m wee rite ndị Juu n’uru; n’ebe ndị nọ n’okpuru iwu nọ, adịrị m ka onye nọ n’okpuru iwu, ọ bụ ezie na mụ onwe m anọghị n’okpuru iwu, ka m wee rite ndị nọ n’okpuru iwu n’uru.
21  N’ebe ndị na-enweghị iwu nọ, adịrị m ka onye na-enweghị iwu, ọ bụ ezie na abụghị m onye na-enweghị iwu n’ebe Chineke nọ, kama abụ m onye nọ n’okpuru iwu n’ebe Kraịst nọ, ka m wee rite ndị na-enweghị iwu n’uru.
22  N’ebe ndị na-adịghị ike nọ, aghọrọ m onye na-adịghị ike, ka m wee rite ndị na-adịghị ike n’uru. Aghọwo m ihe niile n’ebe ụdị mmadụ niile nọ, ka m wee si n’ụzọ ọ bụla zọpụta ụfọdụ ndị.
23  Ma ana m eme ihe niile n’ihi ozi ọma, ka m wee bụrụ onye na-ezisara ya ndị ọzọ.
24  Ọ̀ bụ na unu amaghị na ndị niile na-agba ọsọ n’ọsọ egwuregwu na-agba ọsọ, ma naanị otu onye na-enweta ihe a na-agbata n’ọsọ? Na-agbanụ ọsọ n’ụzọ ga-eme ka unu nweta ya.
25  Onye ọ bụla nke sokwa n’asọmpi na-enwe njide onwe onye n’ihe niile. Otú ọ dị, ha na-eme ya ka ha wee nweta okpu mmeri pụrụ ire ure, ma anyị na-eme ya ka anyị wee nweta nke na-apụghị ire ure.
26  Ya mere, otú m si agba ọsọ abụghị ihe a na-ejighị n’aka; otú m si eti ọkpọ bụ ka m wee ghara ịdị na-eti ikuku;
27  ma m na-etipụta ahụ́ m ọnyá, na-achị ya dị ka ohu, ka m wee ghara ịghọ onye a jụrụ ajụ n’ụzọ ọ bụla, mgbe m kwusasịịrị ndị ọzọ ozi ọma.
1 Kọrịnt 10
1  Ụmụnna m, achọghị m ka unu ghara ịma na nna nna anyị hà niile nọrọ n’okpuru ígwé ojii, ha niile gabigakwara oké osimiri,
2  e mekwara ha niile baptizim ịba n’ime Mozis site n’ígwé ojii ahụ, sitekwa n’oké osimiri ahụ;
3  ha niile rikwara otu nri ime mmụọ ahụ,
4  ha niile ṅụkwara otu mmiri ime mmụọ ahụ. N’ihi na ha ṅụburu mmiri nke si n’oké nkume ime mmụọ nke so ha, oké nkume ahụ pụtakwara Kraịst.
5  Otú o sina dị, Chineke enweghị mmasị n’ebe ihe ka ọtụtụ n’ime ha nọ, n’ihi na e bibiri ha n’ala ịkpa.
6  Ma ihe ndị a ghọọrọ anyị ihe atụ, ka anyị wee ghara ịbụ ndị na-enwe ọchịchọ ihe ọjọọ, ọbụna dị ka ha nwere ọchịchọ ihe ọjọọ.
7  Unu abụkwala ndị na-ekpere arụsị, dị ka ụfọdụ n’ime ha mere; dị nnọọ ka e dere, sị: “Ndị Izrel nọdụrụ ala iri ihe na ịṅụ ihe ọṅụṅụ, ha wee bilie ikpori ndụ.”
8  Ka anyị ghara ịna-akwa iko, dị ka ụfọdụ n’ime ha kwara iko, puku iri abụọ na atọ n’ime ha wee nwụọ n’otu ụbọchị.
9  Ka anyị gharakwa ile Jehova ule, dị ka ụfọdụ n’ime ha lere ya ule, agwọ wee laa ha n’iyi.
10  Unu abụkwala ndị na-atamu ntamu, dị nnọọ ka ụfọdụ n’ime ha tamuru, onye mbibi wee laa ha n’iyi.
11  Ihe ndị a nọ na-adakwasị ha dị ka ihe atụ, e dekwara ha ede ka ha bụụrụ anyị ihe ịdọ aka ná ntị, anyị ndị ọgwụgwụ nke usoro ihe ndị a bịakwasịworo.
12  Ya mere, ka onye chere na ya guzosiri ike lezie anya ka ọ ghara ịda.
13  Ọ dịghị ọnwụnwa bịakwasịrị unu nke na-abụghị nke na-abịara ụmụ mmadụ. Ma Chineke kwesịrị ntụkwasị obi, ọ gaghịkwa ekwe ka a nwaa unu gabiga ihe unu pụrụ idi, kama mgbe ọnwụnwa bịara, ọ ga-emere unu ụzọ mgbapụ, ka unu wee nwee ike idi ya.
14  Ya mere, ndị m hụrụ n’anya, gbaaranụ ikpere arụsị ọsọ.
15  Ana m ekwu dị ka ọ̀ bụ ndị nwere nghọta ka m na-agwa; tụleenụ ihe m na-ekwu n’onwe unu.
16  Iko ngọzi ahụ nke anyị na-agọzi, ọ́ bụghị ikere òkè n’ọbara Kraịst? Ogbe achịcha ahụ nke anyị na-anyawa, ọ́ bụghị ikere òkè n’ahụ́ Kraịst?
17  N’ihi na e nwere otu ogbe achịcha, ọ bụ ezie na anyị dị ọtụtụ, anyị bụ otu ahụ́, ebe anyị niile na-eketa òkè n’otu ogbe achịcha ahụ.
18  Leenụ ihe ahụ nke bụ́ Izrel n’ụzọ anụ ahụ́ anya: Ọ̀ bụ na ndị ahụ na-eri ihe ndị a chụrụ n’àjà adịghị eketa òkè n’ebe ịchụàjà?
19  Gịnịzi ka m ga-ekwu? Ọ̀ bụ na ihe e ji chụọrọ arụsị àjà nwere ihe ọ bụ, ka ọ̀ bụ na arụsị nwere ihe ọ bụ?
20  Ee e; kama ihe m na-ekwu bụ na ihe ndị mba ọzọ na-achụ n’àjà, ha na-achụrụ ya ndị mmụọ ọjọọ, ọ bụghị Chineke; achọghịkwa m ka unu bụrụ ndị ha na ndị mmụọ ọjọọ na-emekọ ihe.
21  Unu apụghị ịdị na-aṅụ iko Jehova na iko ndị mmụọ ọjọọ; unu apụghị ịdị na-eri na “tebụl Jehova” na-erikwa na tebụl ndị mmụọ ọjọọ.
22  Ka “ànyị na-akpali Jehova ikwo ekworo”? Ànyị ka ya ike?
23  Iwu kwadoro ihe niile; ma ọ bụghị ihe niile bara uru. Iwu kwadoro ihe niile; ma ọ bụghị ihe niile na-ewuli elu.
24  Ka onye ọ bụla na-achọ, ọ bụghị uru nke ya, kama nke onye nke ọzọ.
25  Na-erinụ ihe niile a na-ere n’ọdụ anụ, n’ajụghị ase ọ bụla n’ihi akọ na uche unu;
26  n’ihi na “ọ bụ Jehova nwe ụwa na ihe jupụtara n’ime ya.”
27  Ọ bụrụ na onye ọ bụla n’ime ndị na-ekweghị ekwe akpọọ unu òkù, unu achọọkwa ije, rienụ ihe ọ bụla e debere n’ihu unu, n’ajụghị ase ọ bụla maka akọ na uche unu.
28  Ma ọ bụrụ na onye ọ bụla asị unu: “Ihe a bụ ihe e ji chụọ àjà,” unu erila ya n’ihi onye ahụ mere ka unu mara banyere ya nakwa n’ihi akọ na uche.
29  “Akọ na uche,” ka m na-ekwu, ọ bụghị nke gị, kama nke onye ọzọ ahụ. N’ihi na, gịnị mere ọ ga-eji bụrụ na akọ na uche onye ọzọ na-ekpe nnwere onwe m ikpe?
30  Ọ bụrụ na m ji ekele na-eri ya, gịnị mere a ga-eji na-ekwujọ m n’ihe ahụ m na-enye ekele maka ya?
31  Ya mere, ma ùnu na-eri ihe ma ùnu na-aṅụ ihe ọṅụṅụ ma ùnu na-eme ihe ọ bụla ọzọ, na-emenụ ihe niile iji nye Chineke otuto.
32  Unu abụrụla ndị Juu na ndị Grik na ọgbakọ Chineke ihe ịsụ ngọngọ,
33  ọbụna dị ka m na-eme ihe dị mmadụ niile mma n’ihe niile, n’achọghị uru nke onwe m, kama uru nke ọtụtụ ndị, ka e wee zọpụta ha.
1 Kọrịnt 11
1  Bụrụnụ ndị na-eṅomi m, ọbụna dị ka m bụ onye na-eṅomi Kraịst.
2  M na-aja unu mma n’ihi na n’ihe niile, unu bu m n’uche, unu jidesikwara omenala ndị ahụ ike dị nnọọ ka m nyefere ha n’aka unu.
3  Ma achọrọ m ka unu mara na Kraịst bụ isi nke nwoke ọ bụla; nwoke bụkwa isi nke nwaanyị; Chineke bụkwa isi nke Kraịst.
4  Nwoke ọ bụla nke kpuchiri isi ya na-ekpe ekpere ma ọ bụ na-ebu amụma na-emenye isi ya ihere;
5  ma nwaanyị ọ bụla nke na-ekpuchighị isi ya na-ekpe ekpere ma ọ bụ na-ebu amụma na-emenye isi ya ihere, n’ihi na ya na nwaanyị nke kpụrụ isi ya akpụ bụ otu ihe.
6  N’ihi na ọ bụrụ na nwaanyị ekpuchighị isi ya, ka a kpụọkwa ya isi; ma ọ bụrụ na ọ bụ ihe ihere ka a kpụọ nwaanyị isi ma ọ bụ ka a kpachapụ ya isi, ya kpuchie isi ya.
7  N’ihi na nwoke ekwesịghị ikpuchi isi ya ekpuchi, ebe ọ bụ onyinyo na ebube Chineke; ma nwaanyị bụ ebube nwoke.
8  N’ihi na nwoke esighị na nwaanyị pụta, kama nwaanyị si na nwoke pụta;
9  e keghịkwa nwoke n’ihi nwaanyị, kama e kere nwaanyị n’ihi nwoke.
10  Ọ bụ ya mere nwaanyị kwesịrị iji nwee ihe àmà n’isi ya, nke na-egosi na ọ nọ n’okpuru ndị ikom, n’ihi ndị mmụọ ozi.
11  N’ime Onyenwe anyị, e nweghị nwaanyị ma e wezụga nwoke, e nweghịkwa nwoke ma e wezụga nwaanyị.
12  N’ihi na dị ka nwaanyị si na nwoke pụta, otú ahụkwa ka nwoke si na nwaanyị pụta; ma ihe niile na-esi na Chineke apụta.
13  Kpebienụ n’onwe unu: Ò kwesịrị ekwesị ka nwaanyị na-ekpeku Chineke ekpere n’ekpuchighị isi ya ekpuchi?
14  Ọ̀ bụ na otú e si kee mmadụ adịghị akụziri unu na ọ bụrụ na nwoke enwee ogologo ntutu isi, ọ bụụrụ ya ihe ihere;
15  ma ọ bụrụ na nwaanyị enwee ogologo ntutu isi, ọ bụụrụ ya ihe ebube? N’ihi na e nyere ya ntutu isi ya n’ọnọdụ ákwà isi.
16  Otú ọ dị, ọ bụrụ na o yiri ka onye ọ bụla na-arụ ụka n’ihi omenala ọ bụla ọzọ, anyị enweghị omenala ọzọ, ọgbakọ Chineke enweghịkwa.
17  Ma, ọ bụ ezie na m na-enye ntụziaka ndị a, adịghị m aja unu mma n’ihi na ihe mere unu ji ezukọta abụghị ka ihe wee ka mma, kama ọ bụ ka ihe wee ka njọ.
18  N’ihi na nke mbụ, ana m anụ na nkewa na-adị n’etiti unu mgbe unu bịakọtara n’ọgbakọ; ekwetatụrụ m na ọ na-adị.
19  N’ihi na a ghaghịkwa inwe òtù dị iche iche n’etiti unu, ka ndị omume ha dị mma wee pụta ìhè n’etiti unu.
20  Ya mere, mgbe unu bịakọtara n’otu ebe, ọ dịghị ekwe omume iri nri anyasị nke Onyenwe anyị.
21  N’ihi na, mgbe oge ruru ka unu rie ya, onye ọ bụla eburuwo ụzọ rie nri anyasị nke ya, nke mere na agụụ na-agụ otu onye ma mmanya ana-egbu onye nke ọzọ.
22  N’ezie, ọ̀ bụ na unu enweghị ụlọ unu ga-anọ rie ihe, ṅụọkwa ihe ọṅụṅụ? Ka ùnu na-eleda ọgbakọ Chineke anya ma na-eme ka ihere mee ndị na-enweghị ihe ọ bụla? Gịnị ka m ga-agwa unu? M̀ ga-aja unu mma? Adịghị m aja unu mma n’ihe a.
23  N’ihi na ọ bụ n’aka Onyenwe anyị ka m natara ihe ahụ m nyefere unu, na Onyenwe anyị Jizọs weere otu ogbe achịcha n’abalị ahụ a ga-arara ya nye.
24  Mgbe o kelesịrị Chineke, ọ nyawara ya wee sị: “Nke a pụtara ahụ́ m nke bụ́ n’ihi ọdịmma unu. Na-emenụ nke a ka unu wee na-echeta m.”
25  Otú ahụ ka o mekwara iko ahụ, mgbe o risịrị nri anyasị, o wee sị: “Iko a pụtara ọgbụgba ndụ ọhụrụ nke dabeere n’ọbara m. Na-emenụ nke a, n’oge niile unu na-aṅụ ya, ka unu wee na-echeta m.”
26  N’ihi na n’oge niile unu na-ata ogbe achịcha a ma na-aṅụ iko a, unu na-ekwusa ọnwụ Onyenwe anyị, ruo mgbe ọ ga-abịarute.
27  N’ihi ya, onye ọ bụla nke na-ata achịcha ahụ ma na-aṅụ iko nke Onyenwe anyị n’erughị eru ga-abụ onye ikpe mara n’ihe banyere ahụ́ na ọbara nke Onyenwe anyị.
28  Ka mmadụ buru ụzọ nwapụta onwe ya mgbe o nyochasịrị onwe ya, mgbe o mere otú ahụ, ya taa achịcha ahụ ma ṅụọ iko ahụ.
29  N’ihi na onye na-ata achịcha a ma na-aṅụ iko a na-ata ma na-aṅụtara onwe ya ikpe ọmụma ma ọ bụrụ na ọ ghọtaghị ahụ́ ahụ.
30  Ọ bụ ya mere na ọtụtụ n’ime unu adịghị ike, bụrụkwa ndị na-arịa ọrịa, ọtụtụ ndị nọkwa n’ụra ọnwụ.
31  Ma ọ bụrụ na anyị ga-aghọta ihe anyị onwe anyị bụ, a gaghị ekpe anyị ikpe.
32  Otú ọ dị, mgbe a na-ekpe anyị ikpe, anyị bụ ndị Jehova na-adọ aka ná ntị, ka e wee ghara ịmakọ anyị na ụwa ikpe.
33  N’ihi ya, ụmụnna m, mgbe unu bịakọtara iri ya, cherenụ ibe unu.
34  Ọ bụrụ na agụụ na-agụ onye ọ bụla, ya rie ihe n’ụlọ, ka unu wee ghara ịbịakọta maka amamikpe. Ma mgbe m rutere ebe ahụ, m ga-edozi okwu ndị fọdụrụ.
1 Kọrịnt 12
1  N’ihe banyere onyinye nke mmụọ nsọ, ụmụnna m, achọghị m ka unu bụrụ ndị na-amaghị nke a na-akọ.
2  Unu maara na mgbe unu bụ ndị mba ọzọ, a na-eduhie unu ife arụsị ndị ahụ na-adịghị ekwu okwu, dị nnọọ ka e duhiere unu.
3  Ya mere, achọrọ m ka unu mara na ọ dịghị onye ọ bụla nke na-ekwu okwu site n’ike mmụọ Chineke nke na-asị: “Jizọs bụ onye a bụrụ ọnụ!” ọ dịghịkwa onye ọ bụla pụrụ ịsị: “Jizọs bụ Onyenwe anyị!” ma ọ́ bụghị site n’ike mmụọ nsọ.
4  E nwere onyinye dị iche iche, ma e nwere otu mmụọ nsọ ahụ;
5  e nwekwara ije ozi dị iche iche, ma e nwere otu Onyenwe anyị ahụ;
6  e nwekwara ịrụ ọrụ dị iche iche, ma ọ bụ otu Chineke ahụ bụ́ onye na-arụ ihe niile n’ime mmadụ niile.
7  Ma a na-eme ka mmụọ nsọ pụta ìhè n’ime onye ọ bụla maka nzube bara uru.
8  Dị ka ihe atụ, a na-esite n’ike mmụọ nsọ nye otu onye okwu amamihe, nye onye ọzọ okwu ihe ọmụma dị ka otu mmụọ nsọ ahụ si dị,
9  nye onye ọzọ okwukwe site n’otu mmụọ nsọ ahụ, nye onye ọzọ onyinye ịgwọ ọrịa site n’otu mmụọ nsọ ahụ,
10  nyekwa onye ọzọ ịrụ ọrụ dị ike, nye onye ọzọ ibu amụma, nye onye ọzọ nghọta nke okwu si n’ike mmụọ nsọ, nye onye ọzọ ịsụ asụsụ dị iche iche, nyekwa onye ọzọ nkọwa nke asụsụ dị iche iche.
11  Ma ọrụ ndị a niile ka otu mmụọ nsọ ahụ na-arụ. Ọ na-ekenye onye ọ bụla n’otu n’otu dị ka o si chọọ.
12  N’ihi na dị nnọọ ka ahụ́ ahụ bụ otu ma nwee ọtụtụ akụkụ, ọ bụ ezie na akụkụ niile nke ahụ́ ahụ dị ọtụtụ, ha bụ otu ahụ́, otú ahụ ka Kraịst dịkwa.
13  N’ihi na n’ezie e mere anyị niile baptizim site n’otu mmụọ nsọ ịbụ otu ahụ́, ma ànyị bụ ndị Juu ma ànyị bụ ndị Grik, ma ànyị bụ ndị ohu ma ànyị bụ ndị nweere onwe ha, e mekwara ka anyị niile ṅụọ otu mmụọ nsọ.
14  N’ihi na, n’ezie, ahụ́ ahụ abụghị otu akụkụ, kama ọ bụ ọtụtụ akụkụ.
15  Ọ bụrụ na ụkwụ asị: “N’ihi na abụghị m aka, abụghị m akụkụ ahụ́,” ọ bụghị ya mere ọ ga-eji ghara ịbụ akụkụ ahụ́.
16  Ọ bụrụkwa na ntị asị: “N’ihi na abụghị m anya, abụghị m akụkụ ahụ́,” ọ bụghị ya mere ọ ga-eji ghara ịbụ akụkụ ahụ́.
17  Ọ bụrụ na ahụ́ dum bụ anya, olee ebe ike ịnụ ihe ga-adị? Ọ bụrụ na ahụ́ dum bụ ike ịnụ ihe, olee ebe ike ịnụ ísì ga-adị?
18  Ma ugbu a, Chineke edebewo akụkụ ndị ahụ n’ahụ́, nke ọ bụla n’ime ha, dị nnọọ ka o si dị ya mma.
19  Ọ bụrụ na ha dum bụ otu akụkụ ahụ́, olee ebe ahụ́ dum ga-adị?
20  Ma ugbu a, ha bụ ọtụtụ akụkụ ahụ́, ma ha bụ otu ahụ́.
21  Anya apụghị ịgwa aka, sị: “Ị dịghị m mkpa”; ma ọ bụ, isi apụghịkwa ịgwa ụkwụ, sị: “Ị dịghị m mkpa.”
22  Ma ọ na-abụkarị na akụkụ ahụ́ ndị dị ka ọ̀ bụ na ha adịghị ike dị mkpa,
23  akụkụ ahụ́ ndị anyị chere na ha ekwesịchaghị nsọpụrụ, ọ bụ ha ka anyị na-enye nsọpụrụ ka ukwuu, n’ihi ya kwa, akụkụ ahụ́ anyị ndị na-amaghị mma n’anya mara mma nke ukwuu karị,
24  ma ọ dịghị ihe na-akpa akụkụ ahụ́ anyị ndị mara mma ile anya. Otú o sina dị, Chineke jikọtara ahụ́ ọnụ, na-enye akụkụ ahụ́ ndị ihe kọrọ nsọpụrụ dị ukwuu karị,
25  ka e wee ghara inwe nkewa n’ahụ́, kama ka akụkụ ya niile wee na-elekọta ibe ha n’otu ụzọ ahụ.
26  Ọ bụrụkwa na otu akụkụ ahụ́ na-ata ahụhụ, akụkụ ndị ọzọ dum na-eso ya ata ahụhụ; ma ọ bụ, ọ bụrụ na e mee ka otu akụkụ ahụ́ dị ebube, akụkụ ahụ́ ndị ọzọ niile na-eso ya aṅụrị ọṅụ.
27  Unu bụ ahụ́ nke Kraịst, bụrụkwa akụkụ ahụ́ n’otu n’otu.
28  Chineke edebewokwa ndị dị iche iche n’ọgbakọ, nke mbụ, ndịozi; nke abụọ, ndị amụma; nke atọ, ndị ozizi; nke ọzọ, ọrụ ndị dị ike; nke ọzọ, onyinye ịgwọ ọrịa; ọrụ enyemaka, ikike inye nduzi, ịsụ asụsụ dị iche iche.
29  Ọ̀ bụ ha niile bụ ndịozi? Ọ̀ bụ ha niile bụ ndị amụma? Ọ̀ bụ ha niile bụ ndị ozizi? Ọ̀ bụ ha niile na-arụ ọrụ dị ike?
30  Ọ̀ bụ ha niile nwere onyinye ịgwọ ọrịa? Ọ̀ bụ ha niile na-asụ asụsụ dị iche iche? Ọ̀ bụ ha niile bụ ndị nsụgharị?
31  Ma jirinụ ịnụ ọkụ n’obi na-achọ onyinye ndị ka ukwuu. Ma m ga-egosi unu ụzọ kasị mma.
1 Kọrịnt 13
1  Ọ bụrụ na m na-ekwu okwu n’asụsụ dị iche iche nke ụmụ mmadụ na nke ndị mmụọ ozi, ma enweghị m ịhụnanya, aghọwo m ngwá egwú bras nke na-ada ụda ma ọ bụ ájà nke na-eme mkpọtụ.
2  Ọ bụrụkwa na m nwere onyinye ibu amụma, marakwa ihe nzuzo dị nsọ niile na ihe ọmụma niile, ọ bụrụkwa na m nwere okwukwe niile iji bupụ ugwu, ma enweghị m ịhụnanya, ọ dịghị ihe m bụ.
3  Ọ bụrụkwa na m na-enye ihe niile m nwere iji zụọ ndị ọzọ, ọ bụrụkwa na mụ enyefee ahụ́ m, ka m wee nyaa isi, ma enweghị m ịhụnanya, ọ baghịrị m uru ọ bụla.
4  Ịhụnanya nwere ogologo ntachi obi na obiọma. Ịhụnanya adịghị ekwo ekworo, ọ dịghị etu ọnụ, ọ dịghị afụli onwe ya elu,
5  ọ dịghị akpa àgwà na-ekwesịghị ekwesị, ọ dịghị achọ ọdịmma nke ya, ọ dịghị abụ nke a kpasuru iwe. Ọ dịghị agụkọ ihe ọjọọ.
6  Ọ dịghị aṅụrị ọnụ n’ihi ajọ omume, kama ọ na-eso eziokwu aṅụrị ọṅụ.
7  Ọ na-edi ihe niile, na-ekwere ihe niile, na-enwe olileanya ihe niile, na-atachi obi n’ihe niile.
8  Ịhụnanya adịghị ada ada. Ma ọ bụrụ na e nwere onyinye ibu amụma, a ga-ewepụ ha; ọ bụrụ na e nwere ịsụ asụsụ dị iche iche, ha ga-akwụsị; ọ bụrụ na e nwere ihe ọmụma, a ga-ewepụ ya.
9  N’ihi na anyị nwere ihe ọmụma na-ezughị ezu, anyị na-ebukwa amụma n’ụzọ na-ezughị ezu;
10  ma mgbe ihe ahụ nke zuru ezu bịarutere, a ga-ewepụ ihe ahụ nke na-ezughị ezu.
11  Mgbe m bụ nwa ọhụrụ, m na-ekwu okwu dị ka nwa ọhụrụ, na-eche echiche dị ka nwa ọhụrụ, na-ele ihe anya dị ka nwa ọhụrụ; ma ugbu a m ghọrọ dimkpa, ahapụwo m omume nwa ọhụrụ.
12  N’ihi na ka ọ dị ugbu a, anyị ji enyo ígwè na-ahụ ihe inyoghi inyoghị, ma mgbe ahụ, ọ ga-abụ ihu na ihu. Ka ọ dị ugbu a, m maara ihe n’ụzọ na-ezughị ezu, ma mgbe ahụ, m ga-amara ihe n’ụzọ ziri ezi ọbụna dị ka a maara m n’ụzọ ziri ezi.
13  Otú ọ dị, ihe ndị fọdụrụ ugbu a bụ okwukwe, olileanya, ịhụnanya, ihe atọ ndị a; ma nke kasị n’ime ha bụ ịhụnanya.
1 Kọrịnt 14
1  Na-achụsonụ ịhụnanya, ma jirinụ ịnụ ọkụ n’obi na-achọ onyinye nke mmụọ nsọ, ma ọ ka mma ka unu na-ebu amụma.
2  N’ihi na onye na-ekwu okwu n’asụsụ dị iche na-agwa Chineke okwu, ọ bụghị mmadụ, n’ihi na ọ dịghị onye na-anụ ihe ọ na-ekwu, kama ọ na-ekwu ihe nzuzo ndị dị nsọ site n’ike mmụọ nsọ.
3  Otú ọ dị, onye na-ebu amụma na-ewuli ndị mmadụ elu, na-agbakwa ha ume ma na-agụgụ ha obi site n’okwu ya.
4  Onye na-ekwu okwu n’asụsụ dị iche na-ewuli onwe ya elu, ma onye na-ebu amụma na-ewuli ọgbakọ elu.
5  Ya mere, achọrọ m ka unu niile na-ekwu okwu n’asụsụ dị iche iche, ma achọrọ m karị ka unu na-ebu amụma. N’ezie, onye na-ebu amụma ka onye na-ekwu okwu n’asụsụ dị iche iche, ọ gwụla, n’eziokwu, ma ọ̀ sụgharịrị ya, ka e wee wulie ọgbakọ elu.
6  Ma ugbu a, ụmụnna m, ọ bụrụ na mụ abịa na-agwa unu okwu n’asụsụ dị iche iche, olee ihe ọma m ga-emere unu ma ọ bụrụ na mụ ejighị mkpughe ma ọ bụ ihe ọmụma ma ọ bụ amụma ma ọ bụ ozizi gwa unu okwu?
7  Dị ka o si adị, ihe ndị na-adịghị ndụ na-adapụta ụda, ma ọ̀ bụ ọjà ma ọ bụ ụbọ akwara; olee otú a ga-esi mara ihe e ji ọjà ahụ na-egbu ma ọ bụ ihe e ji ụbọ akwara ahụ na-akpọ, ma ọ bụrụ na ọ dịghị ihe dị iche n’ụda ha?
8  N’ihi na n’ezie, ọ bụrụ na e jiri opi kpọọ òkù na-edoghị anya, ònye ga-ejikere ije agha?
9  Otú ahụkwa, ọ bụrụ na unu ejighị ire unu kwuo okwu dị mfe nghọta, olee otú a ga-esi mata ihe unu na-ekwu? N’eziokwu, unu ga na-agwa ikuku okwu.
10  Ọ pụrụ ịbụ na e nwere ọtụtụ ụdị olu okwu n’ụwa, ma ọ dịghị nke na-enweghị ihe ọ pụtara.
11  Ya mere, ọ bụrụ na aghọtaghị m ihe olu okwu ahụ pụtara, m ga-abụrụ onye na-ekwu ya onye mba ọzọ, onye na-ekwu okwu ahụ ga-abụkwara m onye mba ọzọ.
12  Otú ahụkwa, unu onwe unu, ebe unu ji ịnụ ọkụ n’obi na-achọ onyinye nke mmụọ nsọ, na-achọnụ ka unu nwee ya nke ukwuu maka iwuli ọgbakọ elu.
13  Ya mere, onye na-ekwu okwu n’asụsụ dị iche, ya kpee ekpere ka ọ sụgharịa ya.
14  N’ihi na ọ bụrụ na m na-ekpe ekpere n’asụsụ dị iche, ọ bụ onyinye mmụọ nsọ e nyere m na-ekpe ekpere, ma obi m adịghị amị mkpụrụ.
15  Gịnịzi ka a ga-eme? M ga-eji onyinye nke mmụọ nsọ na-ekpe ekpere, ma m ga-eji obi m na-ekpe ekpere. M ga-eji onyinye nke mmụọ nsọ na-abụ abụ otuto, ma m ga-eji obi m na-abụ abụ otuto.
16  Ma ọ́ bụghị otú ahụ, ọ bụrụ na i jiri onyinye nke mmụọ nsọ na-enye otuto, olee otú onye nọ n’ọnọdụ ndị nkịtị ga-esi asị “Amen” mgbe i nyesịrị ekele, ebe ọ na-amaghị ihe ị na-ekwu?
17  N’ezie, ị na-enye ekele n’ụzọ dị mma, ma ị dịghị ewuli onye nke ọzọ elu.
18  Ana m ekele Chineke na ana m ekwu okwu n’asụsụ dị iche iche karịa otú unu niile na-ekwu.
19  Otú o sina dị, n’ime ọgbakọ, m ga-ahọrọ iji obi m kwuo mkpụrụ okwu ise, ka m wee jirikwa ọnụ kụziere ndị ọzọ ihe, kama ikwu puku okwu iri n’asụsụ dị iche.
20  Ụmụnna m, unu abụla ụmụaka n’ike ịghọta ihe, kama bụrụnụ ụmụ ọhụrụ n’ebe ihe ọjọọ dị; ma bụrụnụ dimkpa n’ike ịghọta ihe.
21  N’Iwu ahụ, e dere, sị: “‘M ga-eji asụsụ ndị ala ọzọ na egbugbere ọnụ ndị mba ọzọ gwa ndị a okwu, ma ha agaghịdị aṅa m ntị mgbe ahụ,’ ka Jehova kwuru.”
22  Ya mere, asụsụ dị iche iche bụ maka ihe ịrịba ama, ọ bụghị n’ebe ndị kwere ekwe nọ, kama n’ebe ndị na-ekweghị ekwe nọ, ma ibu amụma abụghị maka ndị na-ekweghị ekwe, kama ọ bụ maka ndị kwere ekwe.
23  Ya mere, ọ bụrụ na ọgbakọ dum abịakọta n’otu ebe, ha dum ana-ekwu okwu n’asụsụ dị iche iche, ma, ọ bụrụ na ndị nkịtị ma ọ bụ ndị na-ekweghị ekwe abata, ọ̀ bụ na ha agaghị asị na ara na-agba unu?
24  Ma ọ bụrụ na unu niile na-ebu amụma, onye ọ bụla na-ekweghị ekwe ma ọ bụ onye nkịtị ewee bata, ha niile na-adọ ya aka ná ntị, ha niile na-enyocha ya nke ọma;
25  ihe zoro ezo ndị dị n’obi ya na-apụta ìhè, nke mere na ọ ga-egbu ikpere n’ala, kpudo ihu n’ala, wee kpọọrọ Chineke isiala, sị: “N’ezie, Chineke nọ n’etiti unu.”
26  Ụmụnna m, gịnịzi ka a ga-eme? Mgbe unu zukọtara, otu onye nwere abụ ọma, onye ọzọ enwee ozizi, onye ọzọ enwee mkpughe, onye ọzọ enwee asụsụ dị iche, onye ọzọ enwee nkọwa. Ka e mee ihe niile maka iwuli mmadụ niile elu.
27  Ọ bụrụkwa na ndị mmadụ na-ekwu okwu n’asụsụ dị iche, ka ọ bụrụ mmadụ abụọ, ma ọ bụ, ya akarịla mmadụ atọ, onye kwusịa, ibe ya ekwuo; ka otu onye na-asụgharị ihe a na-ekwu.
28  Ma ọ bụrụ na e nweghị onye nsụgharị, ya gbachie nkịtị n’ọgbakọ ma na-agwa onwe ya na Chineke okwu.
29  Ka ndị amụma abụọ ma ọ bụ atọ kwuokwa okwu, ka ndị ọzọ chọpụtakwa ihe ọ pụtara.
30  Ma ọ bụrụ na e kpugheere onye nke ọzọ ihe mgbe ọ nọ ala n’ebe ahụ, ka onye nke mbụ gbachie nkịtị.
31  N’ihi na unu niile pụrụ ibu amụma, otu onye busịa, ibe ya ebuo, ka mmadụ niile wee mụta ihe, e wee gbaa mmadụ niile ume.
32  Ọ bụ ndị amụma ga-achịkwa onyinye mmụọ nsọ nke ndị amụma.
33  N’ihi na Chineke abụghị Chineke nke aghara, kama nke udo. Dị ka ọ dị n’ọgbakọ niile nke ndị nsọ,
34  ka ụmụ nwaanyị na-agbachi nkịtị n’ọgbakọ, n’ihi na e nyeghị ha ike ikwu okwu, kama ka ha nọrọ n’okpuru ndị ikom, ọbụna dị ka Iwu ahụ si kwuo.
35  Ya mere, ọ bụrụ na ha chọrọ ịmụta ihe, ka ha jụọ di ha n’ụlọ, n’ihi na ọ bụ ihe ihere nwaanyị ikwu okwu n’ọgbakọ.
36  Gịnị? Ọ̀ bụ n’ebe unu nọ ka okwu Chineke si pụta, ka ọ̀ bụ naanị n’ebe unu nọ ka o ruru?
37  Ọ bụrụ na onye ọ bụla echee na ya bụ onye amụma ma ọ bụ na ya nwere onyinye nke mmụọ nsọ, ya nabata ihe m na-edetara unu, n’ihi na ihe ndị a bụ ihe Onyenwe anyị nyere n’iwu.
38  Ma ọ bụrụ na onye ọ bụla amaghị ihe ndị a, ọ ga-anọgide n’amaghị ha.
39  Ya mere, ụmụnna m, jirinụ ịnụ ọkụ n’obi na-achọ ibu amụma, ma unu amachibidokwala ikwu okwu n’asụsụ dị iche iche iwu.
40  Ma ka e mee ihe niile n’ụzọ kwesịrị ekwesị nakwa n’usoro.
1 Kọrịnt 15
1  Ụmụnna m, m na-eme ka unu mara ozi ọma m zisaara unu, nke unu nabatara, nke unu nọgidesikwara ike na ya.
2  A na-azọpụta unu site n’okwu m kwuru mgbe zisaara unu ozi ọma, ma ọ bụrụ na unu ejidesie ya ike, ọ gwụla, n’eziokwu, ma ùnu ghọrọ ndị kwere ekwe n’efu.
3  N’ihi na enyefere m unu, n’ime ihe ndị mbụ, ihe ahụ m natakwara, na Kraịst nwụrụ maka mmehie anyị dị ka Akwụkwọ Nsọ si kwuo;
4  nakwa na e liri ya, ee, na a kpọlitere ya n’ụbọchị nke atọ dị ka Akwụkwọ Nsọ kwuru;
5  na ọ pụtakwara n’ihu Sifas, e mesịa, ọ pụtara n’ihu ndị ozi iri na abụọ ahụ.
6  Mgbe nke ahụ gasịrị, ọ pụtara n’ihu ihe karịrị narị ụmụnna ise n’otu mgbe, bụ́ ndị ihe ka ọtụtụ n’ime ha ka nọ ruo ugbu a, ma ụfọdụ adawo n’ụra ọnwụ.
7  Mgbe nke ahụ gasịrị, ọ pụtara n’ihu Jems, e mesịa, ọ pụtara n’ihu ndịozi niile;
8  ma n’ikpeazụ, n’ime ha niile, ọ pụtara n’ihu m dị ka ọ̀ bụ n’ihu onye a mụkworo amụkwo.
9  N’ihi na abụ m onye kasị nta n’ime ndịozi, ekwesịghịkwa m ka a kpọọ m onyeozi, n’ihi na akpagburu m ọgbakọ Chineke.
10  Ma site n’obiọma Chineke nke na-erughịrị mmadụ, abụ m ihe m bụ. Obiọma ya na-erughịrị mmadụ nke dịkwa n’ebe m nọ aghọghị ihe efu, kama adọgburu m onwe m n’ọrụ karịa ha niile, ma ọ bụghị m, kama ọ bụ obiọma Chineke nke na-erughịrị mmadụ, nke dịnyeere m.
11  Otú ọ dị, ma ọ̀ bụ m ma ọ̀ bụ ha, otú ahụ ka anyị na-ekwusa, otú ahụkwa ka unu kweere.
12  Ma ọ bụrụ na a na-ekwusa na e si ná ndị nwụrụ anwụ kpọlite Kraịst, olee ihe mere ụfọdụ n’ime unu ji ekwu na mbilite n’ọnwụ nke ndị nwụrụ anwụ adịghị?
13  N’ezie, ọ bụrụ na mbilite n’ọnwụ nke ndị nwụrụ anwụ adịghị, a kpọliteghị Kraịst.
14  Ma ọ bụrụ na a kpọliteghị Kraịst, ozi ọma anyị na-ekwusa bụ ihe efu n’ezie, okwukwe anyị bụkwa ihe efu.
15  Ọ pụtakwara na anyị bụ ndị àmà ụgha nke Chineke, n’ihi na anyị agbawo àmà megide Chineke na ọ kpọlitere Kraịst, bụ́ onye ọ na-akpọliteghị ma ọ bụrụ n’ezie na a gaghị akpọlite ndị nwụrụ anwụ.
16  N’ihi na ọ bụrụ na a gaghị akpọlite ndị nwụrụ anwụ, a kpọliteghị Kraịst.
17  Ọ bụrụkwa na a kpọliteghị Kraịst, okwukwe unu abaghị uru; unu ka nọ ná mmehie unu.
18  N’eziokwu, ndị dara n’ụra ọnwụ n’ime Kraịst lakwara n’iyi.
19  Ọ bụrụ naanị ná ndụ a ka anyị nwere olileanya na Kraịst, anyị bụ ndị e kwesịrị imere ebere karịa mmadụ niile.
20  Ma, ugbu a, e siwo ná ndị nwụrụ anwụ kpọlite Kraịst, bụ́ mkpụrụ mbụ nke ndị dara n’ụra ọnwụ.
21  N’ihi na ebe ọnwụ si n’aka otu onye, mbilite n’ọnwụ nke ndị nwụrụ anwụ sikwa n’aka otu onye.
22  N’ihi na dị nnọọ ka mmadụ niile na-anwụ n’ime Adam, otú ahụkwa ka a ga-eme ka mmadụ niile dị ndụ n’ime Kraịst.
23  Ma onye ọ bụla n’ọnọdụ nke ya: Kraịst mkpụrụ mbụ, e mesịakwa, ndị nke Kraịst n’oge ọnụnọ ya.
24  Mgbe nke ahụ gasịrị, ọgwụgwụ ga-abịa, mgbe ọ ga-enyefe alaeze ahụ n’aka Chineke na Nna ya, mgbe o meworo ka ọchịchị niile na ikike na ike niile ghara ịdị irè.
25  N’ihi na ọ ghaghị ịchị dị ka eze ruo mgbe Chineke debere ndị iro ya niile n’okpuru ụkwụ ya.
26  Dị ka onye iro ikpeazụ, a ga-eme ka ọnwụ ghara ịdị irè.
27  N’ihi na Chineke “doro ihe niile n’okpuru ụkwụ ya.” Ma mgbe ọ sịrị na ‘e dowo ihe niile n’okpuru ya,’ o doro anya na onye ahụ nke doro ihe niile n’okpuru ya esoghị.
28  Ma mgbe a ga-edoworị ihe niile n’okpuru ya, mgbe ahụ, Ọkpara ahụ n’onwe ya ga-edokwa onwe ya n’okpuru Onye ahụ nke doro ihe niile n’okpuru ya, ka Chineke wee bụrụ ihe niile n’ebe onye ọ bụla nọ.
29  Ma ọ́ bụghị ya, gịnị ka ha ga-eme bụ́ ndị a na-eme baptizim ka ha wee ghọọ ndị nwụrụ anwụ? Ọ bụrụ na a gaghị akpọlite ndị nwụrụ anwụ ma ọlị, gịnị mere e ji na-emekwa ha baptizim ka ha wee ghọọ ndị dị otú ahụ?
30  Gịnịkwa mere anyị ji nọrọ n’ihe ize ndụ n’oge awa ọ bụla?
31  Kwa ụbọchị, ana m eche ọnwụ ihu. Ana m ekwusi ihe a ike site n’inwe aṅụrị n’ihi unu, ụmụnna m, bụ́ nke m nwere n’ime Kraịst Jizọs Onyenwe anyị.
32  Ọ bụrụ na, dị ka ụmụ mmadụ, mụ na anụ ọhịa lụrụ ọgụ n’Efesọs, olee uru ọ baara m? Ọ bụrụ na a gaghị akpọlite ndị nwụrụ anwụ, “ka anyị rie ma ṅụọ, n’ihi na echi ka anyị ga-anwụ.”
33  Unu ekwela ka e duhie unu. Mkpakọrịta ọjọọ na-emebi àgwà ọma.
34  Meenụ ka uche unu zuo okè n’ụzọ ezi omume, unu anọkwala na-eme mmehie, n’ihi na ụfọdụ amaghị Chineke. Ana m ekwu ihe a ka ihere mee unu.
35  Otú o sina dị, mmadụ ga-asị: “Olee otú a ga-esi kpọlite ndị nwụrụ anwụ? Ee, olee ụdị ahụ́ ha ga-ebu pụta?”
36  Gị onye na-enweghị uche! A dịghị eme ka ihe ị kụrụ dị ndụ ma ọ bụrụ na o bughị ụzọ nwụọ;
37  n’ihe banyere ihe ị na-akụ, ọ bụghị ahụ́ nke ga-etolite ka ị na-akụ, kama ọ bụ mkpụrụ nkịtị, ma eleghị anya, nke ọka wit ma ọ bụ otu n’ime mkpụrụ ndị ọzọ;
38  ma Chineke na-enye ya ahụ́, dị nnọọ ka o si dị ya mma, nyekwa nke ọ bụla n’ime mkpụrụ ndị ahụ ahụ́ nke ya.
39  Anụ ahụ́ niile abụghị otu anụ ahụ́, kama e nwere anụ ahụ́ nke mmadụ, e nwekwara anụ ahụ́ nke anụ ụlọ, na anụ ahụ́ nke ụmụ nnụnụ, na anụ ahụ́ ọzọ nke azụ̀.
40  E nwere ahụ́ nke eluigwe na ahụ́ nke ụwa; ma ebube ahụ́ nke eluigwe bụ otu ụdị, ahụ́ nke ụwa bụkwa ụdị dị iche.
41  Ebube nke anyanwụ bụ otu ụdị, ebube nke ọnwa bụkwa ụdị ọzọ, ebube nke kpakpando bụkwa ụdị ọzọ; n’eziokwu, ebube otu kpakpando dị iche n’ebube kpakpando ọzọ.
42  Otú ahụkwa ka mbilite n’ọnwụ nke ndị nwụrụ anwụ dị. A na-akụ ya n’ire ure, a na-akpọlite ya n’ereghị ure.
43  A na-akụ ya n’ihe ihere, a na-akpọlite ya n’ebube. A na-akụ ya n’adịghị ike, a na-akpọlite ya n’ịdị ike.
44  A na-akụ ya dị ka anụ ahụ́, a na-akpọlite ya dị ka ahụ́ nke mmụọ. Ọ bụrụ na e nwere anụ ahụ́, e nwekwara ahụ́ nke mmụọ.
45  E dere ọbụna otú a, sị: “Nwoke mbụ ahụ bụ́ Adam ghọrọ mkpụrụ obi dị ndụ.” Adam ikpeazụ ghọrọ mmụọ na-enye ndụ.
46  Otú o sina dị, nke mbụ bụ nke bụ́ anụ ahụ́, ọ bụghị nke bụ́ mmụọ, e mesịa, nke bụ́ mmụọ sochiri.
47  Nwoke mbụ ahụ si n’ala, e jikwa ájá kpụọ ya; nwoke nke abụọ si n’eluigwe.
48  Otú ahụ onye e ji ájá mee dị, otú ahụkwa ka ndị e ji ájá kpụọ dị; otú ahụ onye nke eluigwe ahụ dị, otú ahụkwa ka ndị eluigwe dị.
49  Dịkwa nnọọ ka anyị yiiri onyinyo nke onye ahụ e ji ájá mee, anyị ga-eyirikwa onyinyo nke onye eluigwe ahụ.
50  Otú ọ dị, nke a ka m na-ekwu, ụmụnna m, na anụ ahụ́ na ọbara apụghị iketa alaeze Chineke, ire ure adịghịkwa eketa ereghị ure.
51  Lee! Ana m agwa unu otu ihe nzuzo dị nsọ: Anyị niile agaghị ada n’ụra ọnwụ, kama a ga-agbanwe anyị niile,
52  n’ime ntakịrị oge, n’otu ntabi anya, n’oge a ga-afụ opi ikpeazụ. N’ihi na opi ahụ ga-ada, a ga-akpọlitekwa ndị nwụrụ anwụ n’ọnọdụ nke apụghị ire ure, a ga-agbanwekwa anyị.
53  N’ihi na ahụ́ a nke pụrụ ire ure aghaghị iyikwasị ereghị ure, ahụ́ a nke pụkwara ịnwụ anwụ aghaghị iyikwasị anwụghị anwụ.
54  Ma mgbe ahụ́ a nke pụrụ ire ure yikwasịrị ereghị ure, ahụ́ a nke pụrụ ịnwụ anwụ eyikwasịkwa anwụghị anwụ, mgbe ahụ ka okwu ahụ e dere ga-emezu, nke sịrị: “E lodawo ọnwụ ruo mgbe ebighị ebi.”
55  “Ọnwụ, olee mmeri gị? Ọnwụ, olee ebe ihe i ji agba mmadụ dị?”
56  Ihe ọgbụgba nke na-akpata ọnwụ bụ mmehie, ma ike mmehie bụ Iwu ahụ.
57  Ma ekele dịrị Chineke, n’ihi na ọ na-enye anyị mmeri site n’aka Onyenwe anyị Jizọs Kraịst!
58  Ya mere, ụmụnna m m hụrụ n’anya, guzosienụ ike, bụrụnụ ndị kwụ chịm, ndị nwere ọtụtụ ihe ha na-arụ mgbe niile n’ọrụ Onyenwe anyị, ebe unu maara na ndọgbu unu na-adọgbu onwe unu n’ọrụ abụghị n’efu n’ime Onyenwe anyị.
1 Kọrịnt 16
1  N’ihe banyere ịnakọta onyinye maka ndị nsọ, dị nnọọ ka m nyere ọgbakọ ndị dị na Galeshia iwu, na-emekwanụ otú ahụ.
2  Kwa ụbọchị mbụ n’izu, ka onye ọ bụla n’ime unu nọrọ n’ụlọ ya wepụta ihe ma debe ya dị ka ihe si na-agara ya nke ọma, ka e wee ghara ịnakọta onyinye mgbe m bịarutere.
3  Ma mgbe m rutere ebe ahụ, ọ bụ ndị ikom ọ bụla unu ji akwụkwọ ozi kwado ka m ga-eziga ka ha buru onyinye obiọma unu gaa Jeruselem.
4  Otú ọ dị, ọ bụrụ na o kwesịrị ekwesị ka mụ onwe m gaa ebe ahụ, ha ga-eso m gaa.
5  Ma m ga-abịakwute unu ma m gachaa Masedonia, n’ihi na m ga-esi Masedonia bịa;
6  ma eleghị anya, m ga-anọtụ na nke unu, ma ọ bụ, ọbụna nọrọ ruo mgbe oge oyi gafere, ka unu wee dupụtụ m n’ebe m ga-achọ ịgawa.
7  N’ihi na achọghị m ịhụ unu ugbu a m na-agafe, n’ihi na enwere m olileanya ịnọnyetụrụ unu, ma ọ bụrụ na Jehova ekwe.
8  Ma m ga-anọ n’Efesọs ruo n’ememme Pentikọst;
9  n’ihi na e megheworo m ọnụ ụzọ buru ibu nke na-eduga n’ịrụ ọrụ, ma e nwere ọtụtụ ndị mmegide.
10  Otú ọ dị, ọ bụrụ na Timoti abịarute, hụnụ na egwu ọ bụla atụghị ya n’etiti unu, n’ihi na ọ na-arụ ọrụ Jehova, ọbụna dị ka m na-arụ.
11  Ya mere, ka onye ọ bụla ghara ilelị ya. Dupụtụnụ ya n’udo, ka o wee bịakwute m n’ebe a, n’ihi na mụ na ụmụnna na-eche ya.
12  N’ihe banyere Apọlọs nwanna anyị, arịọsiri m ya ike nke ukwuu ka o soro ụmụnna ndị ahụ bịakwute unu, ma ọ bụghị uche ya ma ọlị ịbịa ugbu a; kama ọ ga-abịa mgbe o nwere ohere.
13  Mụrụnụ anya, guzosienụ ike n’okwukwe, na-emenụ ka ndị dimkpa, dịnụ ike.
14  Ka ihe niile unu na-eme bụrụ n’ịhụnanya.
15  Ma m na-agba unu ume, ụmụnna m: Unu maara na ezinụlọ Stefanas bụ mkpụrụ mbụ n’Akeya, na ha dị njikere ijere ndị nsọ ozi.
16  Ka unu na-edokwa onwe unu n’okpuru ndị dị otú ahụ nakwa n’okpuru onye ọ bụla so na-arụ ọrụ ma na-adọgbu onwe ya n’ọrụ.
17  Ma m na-aṅụrị ọṅụ n’ihi ọnụnọ Stefanas na Fọtunetọs na Akeikọs nọ ya, n’ihi na ha anọchitewo anya ọnụnọ unu na-anọghị n’ebe a.
18  N’ihi na ha emewo ka mmụọ m na mmụọ unu dị ọhụrụ. Ya mere, na-akwanyerenụ ndị dị otú ahụ ùgwù.
19  Ọgbakọ ndị dị n’Eshia na-ekele unu. Akwịla na Priska nakwa ọgbakọ nke dị n’ụlọ ha ji obi ha niile na-ekele unu n’ime Onyenwe anyị.
20  Ụmụnna niile na-ekele unu. Jirinụ nsusu ọnụ dị nsọ kelee ibe unu.
21  Nke a bụ ekele m, nke mụ onwe m bụ́ Pọl, ji aka m dee.
22  Ọ bụrụ na ọ dị onye na-ahụghị Onyenwe anyị n’anya nke ukwuu, ya bụrụ onye a bụrụ ọnụ. Onyenwe anyị, biko, bịa!
23  Ka obiọma Onyenwe anyị Jizọs nke na-erughịrị mmadụ dịnyere unu.
24  Ka ịhụnanya m dịnyere unu niile n’ime Kraịst Jizọs.
2 Kọrịnt 1
1 Pọl, onyeozi nke Kraịst Jizọs site n’uche Chineke, na Timoti nwanna anyị, na-edetara ọgbakọ Chineke nke dị na Kọrịnt akwụkwọ, tinyere ndị nsọ niile nọ n’Akeya dum:
2  Ka obiọma na-erughịrị mmadụ na udo nke si n’aka Chineke bụ́ Nna anyị nakwa n’aka Onyenwe anyị Jizọs Kraịst dịrị unu.
3  Ka Chineke na Nna nke Onyenwe anyị Jizọs Kraịst, bụ́ Nna nke obi ebere na Chineke nke nkasi obi niile bụrụ onye a gọziri agọzi,
4  onye na-akasi anyị obi ná mkpagbu anyị niile, ka anyị wee nwee ike ịkasi ndị nọ n’ụdị mkpagbu ọ bụla obi site ná nkasi obi nke Chineke na-akasi anyị onwe anyị.
5  N’ihi na dị nnọọ ka ahụhụ anyị na-ata n’ihi Kraịst dị ọtụtụ, otú ahụ ka nkasi obi anyị na-enweta site n’aka Kraịst dịkwa ukwuu.
6  Ọ bụrụ na anyị nọ ná mkpagbu, ọ bụ maka nkasi obi na nzọpụta unu; ma ọ bụ, ọ bụrụ na a na-akasi anyị obi, ọ bụ maka nkasi obi unu nke na-eme ka unu nwee ike ịtachi obi n’otu ahụhụ ahụ anyị na-atakwa.
7  N’ihi ya, olileanya anyị nwere n’ebe unu nọ siri ike, ebe anyị maara na, dị nnọọ ka unu so na-ata ahụhụ, otú ahụkwa ka unu ga-eso nweta nkasi obi.
8  N’ihi na anyị achọghị ka unu ghara ịma, ụmụnna anyị, banyere mkpagbu nke dakwasịrị anyị n’ógbè Eshia, na anyị nọ n’oké nsogbu nke karịrị ike anyị, nke mere na anyị ejighị ọbụna ndụ anyị n’aka ma ọlị.
9  N’eziokwu, anyị chere n’ime onwe anyị na a mawo anyị ikpe ọnwụ. Ihe mere anyị ji chee otú a bụ ka anyị ghara ịtụkwasị onwe anyị obi, kama ka anyị tụkwasị Chineke obi, bụ́ onye na-akpọlite ndị nwụrụ anwụ.
10  Ọ napụtara anyị n’oké ihe dị otú ahụ nke bụ́ ọnwụ, ọ ga-anapụtakwa anyị; olileanya anyị dịkwa n’ebe ọ nọ na ọ ga-anapụta anyị ọzọ.
11  Unu pụkwara inye aka site n’ịrịọsi arịrịọ ike n’ihi anyị, ka ọtụtụ ndị wee na-enye ekele n’ihi anyị maka ihe e ji obiọma nye anyị n’ihi ekpere nke ọtụtụ ndị.
12  N’ihi na ihe anyị ji na-anya isi, nke akọ na uche anyị na-agba àmà ya, bụ na anyị ji obi eziokwu nke si n’ebe Chineke nọ kpaa àgwà n’ụzọ dị nsọ n’ime ụwa, ma karịsịa n’ebe unu nọ, n’adabereghị n’amamihe sitere n’anụ ahụ́ kama n’obiọma Chineke nke na-erughịrị mmadụ.
13  N’ihi na, n’ezie, anyị adịghị edetara unu akwụkwọ ozi banyere ihe ọzọ ma e wezụga ihe unu maara nke ọma, ma ọ bụ, ihe unu ghọtakwara; ya bụ, ihe m nwere olileanya na unu ga na-amata ruo ọgwụgwụ,
14  dị nnọọ ka unu matawokwara, ruo n’ókè ụfọdụ, na anyị bụ ihe unu ga-eji na-anya isi, dị nnọọ ka unu ga-abụkwara anyị n’ụbọchị Onyenwe anyị Jizọs.
15  Ya mere, n’ihi obi ike a, ebu m n’uche ịbịakwute unu, ka unu wee nwee oge ịṅụrị ọṅụ nke ugboro abụọ,
16  mgbe m kwụsịtụchara na nke unu, m ga-aga Masedonia, sikwa na Masedonia lọghachikwute unu, unu ewee dupụtụ m ka m gaa Judia.
17  Mgbe m bu ihe dị otú ahụ n’uche, emeghị m omume ọ bụla na-egosi ejighị ihe kpọrọ ihe, ka m̀ mere? Ka ihe ndị m chọrọ ime, m̀ chọrọ ime ha dị ka anụ ahụ́ si dị, wee sị, “Ee, Ee,” sịkwa “Ee e, Ee e”?
18  Ma a pụrụ ịdabere n’ebe Chineke nọ na okwu anyị na-agwa unu abụghị Ee ma bụrụ Ee e.
19  N’ihi na Ọkpara Chineke, bụ́ Kraịst Jizọs, onye e kwusara n’etiti unu site n’ọnụ anyị, ya bụ, site n’ọnụ mụ na Silvenọs na Timoti, abụghị Ee ma bụrụkwa Ee e, kama Ee abụrụwo Ee n’ebe ọ nọ.
20  N’ihi na n’agbanyeghị ole nkwa Chineke dị, ha abụrụwo Ee site na ya. Ya mere, ọ bụkwa site na ya ka a na-asị Chineke “Amen” ka e wee site n’ọnụ anyị nye ya otuto.
21  Ma, ọ bụ Chineke nyere ihe na-emesi obi ike na anyị na unu bụ ndị nke Kraịst, ọ bụkwa ya tere anyị mmanụ.
22  Ọ kawokwa anyị akara ya, nyekwa anyị ihe àmà nke ihe gaje ịbịa, ya bụ, mmụọ nsọ, n’ime obi anyị.
23  Chineke bụ onye akaebe megide mkpụrụ obi m na ọ bụ iji zọọ unu mere na abịabeghị m Kọrịnt.
24  Ọ bụghị na anyị bụ ndị nwe okwukwe unu, kama anyị bụ ndị ọrụ ibe unu maka ọṅụ unu, n’ihi na ọ bụ okwukwe unu mere unu ji guzosie ike.
2 Kọrịnt 2
1 N’ihi na ihe m kpebiri ime bụ na agaghị m abịakwute unu ọzọ ná mwute.
2  N’ihi na ọ bụrụ na mụ emee ka unu nwee mwute, ònye n’ezie ga-eme m obi ụtọ ma ọ́ bụghị onye ahụ nke m meworo ka o nwee mwute?
3  Ọ bụkwa ya mere m ji dee ihe a, ka m wee ghara inwe mwute mgbe m bịara n’ihi ndị ahụ m kwesịrị ịṅụrị ọṅụ n’ihi ha; n’ihi na enwere m obi ike n’ebe unu niile nọ na ihe na-enye m ọṅụ bụ ihe na-enye unu niile ọṅụ.
4  N’ihi na site n’oké mkpagbu na ihe na-ewute m n’obi ka m ji ọtụtụ anya mmiri detara unu akwụkwọ, ọ bụghị ka o wee wute unu, kama ka unu wee mara ịhụnanya nke m nwere karịsịa n’ebe unu nọ.
5  Ma ọ bụrụ na onye ọ bụla emewo ihe na-akpata mwute, o mewo ihe wutere unu niile ruo n’ókè ụfọdụ, ọ bụghị ihe wutere m—ka m ghara ikwu okwu ga-ewutebiga unu okè.
6  Mba a ọtụtụ ndị baara onye dị otú ahụ ezuwo,
7  kama ịbara ya mba, jirinụ obiọma gbaghara ya ma kasie ya obi, ka onye dị otú ahụ wee ghara ịda mbà n’ụzọ ọ bụla n’ihi inwebiga mwute ókè.
8  Ya mere, ana m agba unu ume ka unu gosi ya na unu hụrụ ya n’anya.
9  Ọ bụ ya mere m ji na-edetara unu akwụkwọ ozi a iji chọpụta ihe àmà unu nwere, ma ùnu na-erube isi n’ihe niile.
10  Ihe ọ bụla unu ji obiọma gbaghara onye ọ bụla, mụ onwe m agbagharawo ya. N’eziokwu, ihe ọ bụla mụ onwe m ji obiọma gbaghara, ma ọ bụrụ na mụ ejiriwo obiọma gbaghara ihe ọ bụla, ọ bụ n’ihi unu n’ihu Kraịst;
11  ka Setan wee ghara ịghọgbu anyị, n’ihi na anyị abụghị ndị na-amaghị atụmatụ ya.
12  Mgbe m bịarutere na Troas izisa ozi ọma banyere Kraịst, e meghekwaara m ọnụ ụzọ n’ime Onyenwe anyị,
13  ezughị m ike ọ bụla n’ime mmụọ m n’ihi na ahụghị m Taịtọs nwanna m, ma m sịrị ha ka e mesịa, wee gawa Masedonia.
14  Ma ekele dịrị Chineke, onye na-edu anyị mgbe niile ná ngagharị mmeri ná mmekọrịta anyị na Kraịst ma na-eme ka e nwee ike ịnụ ísìsì ihe ọmụma banyere ya n’ebe niile site n’aka anyị!
15  N’ihi na n’ebe Chineke nọ, anyị bụ ísìsì ụtọ nke Kraịst n’etiti ndị a na-azọpụta nakwa n’etiti ndị na-ala n’iyi;
16  n’ebe ndị na-ala n’iyi nọ, ọ bụ ísìsì ọnwụ nke na-eduga n’ọnwụ, n’ebe ndị a na-azọpụta nọ, ọ bụ ísìsì ndụ nke na-eduga ná ndụ. Ọ̀ bụ onye ruru eru nke ọma maka ihe ndị a?
17  Ọ bụ anyị; n’ihi na anyị abụghị ndị na-ere okwu Chineke ere dị ka ọtụtụ ndị bụ, kama anyị na-ekwu okwu dị ka ndị nwere obi eziokwu, ee, dị ka ndị e si n’ebe Chineke nọ zipụ, n’ihu Chineke, ná mmekọrịta anyị na Kraịst.
2 Kọrịnt 3
1 Ànyị na-amaliteghachi ikwu okwu ọma banyere onwe anyị? Ka ọ̀ dị anyị mkpa, ma eleghị anya, dị ka ọ dị ndị ụfọdụ, idetara unu akwụkwọ ozi, ma ọ bụ ịnata akwụkwọ ozi nkọwa n’aka unu?
2  Ọ bụ unu bụ akwụkwọ ozi anyị, nke e dere n’obi anyị, nke mmadụ niile maara ma na-agụ.
3  N’ihi na e gosiwo na unu bụ akwụkwọ ozi Kraịst nke anyị onwe anyị bụ́ ndị ozi dere, nke a na-ejighị ink dee, kama e ji mmụọ nke Chineke dị ndụ dee ya, ọ bụghị ná mbadamba nkume, kama ná mbadamba anụ ahụ́, ya bụ, n’obi.
4  Site na Kraịst, anyị nwere ụdị obi ike a n’ebe Chineke nọ.
5  Ọ bụghị anyị mere onwe anyị ka anyị ruo eru nke ọma, o siteghịkwa n’ike aka anyị, kama ọ bụ Chineke na-eme ka anyị ruo eru nke ọma,
6  bụ́ onye meworo n’ezie ka anyị ruo eru nke ọma ịbụ ndị ozi nke ọgbụgba ndụ ọhụrụ, ọ bụghị nke iwu e dere ede, kama nke mmụọ nsọ; n’ihi na iwu e dere ede na-ama ikpe ọnwụ, ma mmụọ nsọ na-eme ka a dị ndụ.
7  Ọ bụrụkwa na Iwu ahụ nke na-eweta amamikpe ọnwụ na nke a kanyere mkpụrụ akwụkwọ ya na nkume bịara n’ebube, nke mere na ụmụ Izrel enweghị ike ilegide anya n’ihu Mozis n’ihi ebube nke si n’ihu ya na-egbukepụ, bụ́ ebube nke a ga-ewepụ ewepụ,
8  gịnị mere nkesa nke mmụọ nsọ na-agaghị eji nwee ebube ka ukwuu?
9  N’ihi na ọ bụrụ na Iwu ahụ nke na-ekesa amamikpe dị ebube, nkesa ezi omume nwere ebube ka ukwuu.
10  N’eziokwu, ọbụna ihe ahụ e mere ka ọ dị ebube mgbe mbụ abụrụwo ihe e wepụrụ ebube ya n’ihi ebube nke karịrị ya.
11  N’ihi na ọ bụrụ na e ji ụzọ dị ebube webata ihe ahụ a ga-ewepụ ewepụ, ihe ahụ nke na-adịgide adịgide ga-enwe ebube ka ukwuu.
12  Ya mere, ebe anyị nwere olileanya dị otú ahụ, anyị nwere nkwuwa okwu dị ukwuu,
13  ọ bụghịkwa ime dị ka mgbe Mozis na-ekpukwasị ákwà mkpuchi n’ihu ya ka ụmụ Izrel wee ghara ilegide anya n’ọgwụgwụ nke ihe ahụ a ga-ewepụ ewepụ.
14  Ma e mere ka ike iche echiche ha ghara ịdịkwa nkọ. N’ihi na ruo taa, a dịghị ekpupụ otu ákwà mkpuchi ahụ mgbe a na-agụ ọgbụgba ndụ ochie ahụ, n’ihi na a na-ewepụ ya site n’aka Kraịst.
15  N’eziokwu, ruo taa, mgbe ọ bụla a na-agụ akwụkwọ Mozis, ákwà mkpuchi na-adị n’obi ha.
16  Ma mgbe a laghachiri n’ebe Jehova nọ, a na-ewepụ ákwà mkpuchi ahụ.
17  Jehova bụ Mmụọ ahụ; ebe ọ bụla mmụọ Jehova dị, n’ebe ahụ ka nnwere onwe dị.
18  Ọ bụ ezie na anyị na-egbukepụ ebube Jehova dị ka enyo n’ihu a na-ekpuchighị ákwà, a na-agbanwe anyị niile inwe otu onyinyo ahụ site n’ebube ruo n’ebube, kpọmkwem dị ka Jehova bụ́ Mmụọ ahụ na-eme.
2 Kọrịnt 4
1 Ọ bụ ya mere na, ebe anyị nwere ozi a dị ka ebere e meere anyị si dị, anyị adịghị ada mbà;
2  ma anyị ajụwo omume nzuzo ndị na-eme ihere, anyị adịghị eje ije n’aghụghọ, anyị adịghịkwa agwagbu okwu Chineke, kama site n’ime ka eziokwu ahụ pụta ìhè, n’ihu Chineke, anyị na-eme ihe n’ụzọ ga-adị akọ na uche mmadụ niile mma.
3  Ma, ọ bụrụ na e kpuchiri ozi ọma anyị na-ezisa ihe, ọ bụ n’etiti ndị na-ala n’iyi ka e kpuchiri ya ihe,
4  ndị ọ bụ n’etiti ha ka chi nke usoro ihe a meworo ka uche ndị na-ekweghị ekwe kpuo ìsì, ka ìhè nke ozi ọma ahụ dị ebube banyere Kraịst, onye bụ́ onyinyo Chineke, wee ghara inwukwasị ha.
5  N’ihi na ọ bụghị onwe anyị ka anyị na-ekwusa, kama ọ bụ Kraịst Jizọs, na ọ bụ Onyenwe anyị, nakwa na anyị onwe anyị bụ ndị ohu unu n’ihi Jizọs.
6  N’ihi na ọ bụ Chineke sịrị: “Ka ìhè nwupụta n’ọchịchịrị,” ya onwe ya enwuwokwa n’obi anyị iji were ihe ọmụma ahụ dị ebube banyere Chineke mee ka ìhè dịrị na ha site n’ihu Kraịst.
7  Otú ọ dị, anyị nwere akụ̀ a n’arịa e ji ụrọ kpụọ, ka ike karịrị ike nkịtị wee bụrụ nke Chineke, n’abụghịkwa nke si n’aka anyị onwe anyị.
8  A na-akpagide anyị n’ụzọ niile, ma a kpagideghị anyị nke na anyị enweghị ike imegharị ahụ́; anyị na-enwe mgbagwoju anya, ma ọ bụghị n’enwetụghị ụzọ mgbapụ;
9  a na-akpagbu anyị, ma a dịghị ahapụ anyị; a na-akwada anyị, ma a dịghị ebibi anyị.
10  N’ebe niile, anyị na-edi mgbe niile n’ahụ́ anyị mmeso na-eweta ọnwụ nke e mesoro Jizọs, ka e wee mee ka ndụ Jizọs pụtakwa ìhè n’ahụ́ anyị.
11  N’ihi na a na-eme ka anyị bụ́ ndị dị ndụ na-eche ọnwụ ihu mgbe niile n’ihi Jizọs, ka e wee mee ka ndụ Jizọs pụtakwa ìhè n’anụ ahụ́ anyị nke pụrụ ịnwụ anwụ.
12  Ya mere, ọnwụ nọ n’ọrụ n’ime anyị, ma ndụ nọ n’ọrụ n’ime unu.
13  Ma n’ihi na anyị nwere otu mmụọ nke okwukwe ahụ dị ka nke ahụ e dere banyere ya, sị: “Enwere m okwukwe, ya mere, ekwuru m okwu,” anyị onwe anyị nwekwara okwukwe, ya mere, anyị na-ekwu okwu,
14  ebe anyị maara na onye ahụ kpọlitere Jizọs ga-akpọlitekọkwa anyị na Jizọs, ọ ga-echekwa anyị na unu n’ihu ya onwe ya.
15  N’ihi na ihe niile bụ maka ọdịmma unu, ka obiọma na-erughịrị mmadụ nke e mere ka ọ mụbaa wee dị ukwuu n’ihi ekele nke ọtụtụ ndị ọzọ na-enye iji wetara Chineke otuto.
16  Ya mere, anyị adịghị ada mbà, kama ọ bụrụgodị na mmadụ anyị bụ n’elu ahụ́ na-ala n’iyi, n’ezie, a na-eme ka mmadụ anyị bụ n’ime dị ọhụrụ kwa ụbọchị.
17  N’ihi na ọ bụ ezie na mkpagbu ahụ na-adịru nwa oge, dịkwa mfe, ọ na-arụpụtara anyị ebube nke na-adịwanye ukwuu, nke na-adịrukwa mgbe ebighị ebi;
18  ebe anyị lekwasịrị anya, ọ bụghị n’ihe a na-ahụ anya, kama n’ihe a na-adịghị ahụ anya. N’ihi na ihe a na-ahụ anya na-adịru nwa oge, ma ihe a na-adịghị ahụ anya na-adịru mgbe ebighị ebi.
2 Kọrịnt 5
1 N’ihi na anyị maara na ọ bụrụ na a kwatuo ụlọ anyị nke ụwa, bụ́ ụlọikwuu a, anyị ga-enwe ụlọ nke si n’aka Chineke, bụ́ ụlọ nke a na-ejighị aka wuo, nke na-adịru mgbe ebighị ebi n’eluigwe.
2  N’ihi na anyị na-asụ ude n’ezie n’ime ụlọ obibi a, na-achọsi ike iyiri nke anyị ga-esi n’eluigwe nweta,
3  ka o wee bụrụ na, mgbe anyị yirisịịrị ya n’ezie, anyị agaghị abụ ndị gba ọtọ.
4  N’eziokwu, anyị ndị nọ n’ụlọikwuu a na-asụ ude, ebe ọ na-anyịgbu anyị; n’ihi na anyị chọrọ, ọ bụghị iyipụ ya, kama iyiri nke ọzọ, ka ndụ wee loda ihe ahụ nke pụrụ ịnwụ anwụ.
5  Ma onye mere anyị maka ihe a bụ Chineke, bụ́ onye nyere anyị ihe àmà nke ihe gaje ịbịa, ya bụ, mmụọ nsọ.
6  Ya mere, anyị na-enwe obi ike mgbe niile, marakwa na, ka anyị nọ n’ebe obibi anyị n’anụ ahụ́, anyị anọghị n’ebe Onyenwe anyị nọ,
7  n’ihi na anyị na-eje ije n’okwukwe, ọ bụghị n’ihe anya na-ahụ.
8  Ma anyị nwere obi ike, ọ dịkwa anyị ezi mma ka anyị ghara ịnọ n’ahụ́ a, ka anyị gaakwa binyere Onyenwe anyị.
9  Ya mere, anyị na-emekwa ka ọ bụrụ nzube anyị, ma ànyị binyeere ya ma ọ bụ na anyị anọghị n’ebe ọ nọ, ka anyị bụrụ ndị ọ nabatara.
10  N’ihi na a ghaghị ime ka anyị niile pụta ìhè n’ihu oche ikpe Kraịst, ka onye ọ bụla wee nweta ụgwọ ọrụ ya maka ihe ndị o ji ahụ́ ya mee, dị ka ihe ndị o mere si dị, ma ọ̀ bụ ihe ọma ma ọ̀ bụ ihe ọjọọ.
11  Ya mere, ebe anyị maara na anyị kwesịrị ịtụ egwu Onyenwe anyị, anyị na-eme ka ụmụ mmadụ kwere, ma e mewo ka anyị pụta ìhè n’anya Chineke. Otú ọ dị, enwere m olileanya na e mewokwa ka anyị pụtara akọ na uche unu ìhè.
12  Anyị adịkwaghị agwa unu okwu ọma banyere onwe anyị, kama anyị na-enye unu ihe ga-akpali unu iji anyị na-anya isi, ka unu wee nwee ihe unu ga-aza ndị na-anya isi n’ihi otú mmadụ dị n’elu ahụ́ kama ịnya isi n’ihi otú obi mmadụ dị.
13  N’ihi na ọ bụrụ na uche ezughị anyị okè, ọ bụ maka Chineke; ọ bụrụ na uche zuru anyị okè, ọ bụ maka unu.
14  N’ihi na ịhụnanya nke Kraịst nwere na-akpali anyị, n’ihi na ihe anyị kwubiri bụ na otu onye nwụrụ maka mmadụ niile; n’ihi ya, mmadụ niile nwụrụ;
15  ọ nwụkwara maka mmadụ niile, ka ndị dị ndụ wee ghara ịdịrị onwe ha ndụ ọzọ, kama ka ha dịrị onye ahụ ndụ, bụ́ onye nwụrụ n’ihi ha, e wee kpọlite ya.
16  Ya mere, malite ugbu a gaa n’ihu, anyị amaghị onye ọ bụla dị ka anụ ahụ́ si dị. Ọ bụrụgodị na anyị amarawo Kraịst dị ka anụ ahụ́ si dị, n’ezie, anyị amakwaghị ya otú ahụ ugbu a.
17  Ya mere, ọ bụrụ na onye ọ bụla na Kraịst dị n’otu, ọ bụ ihe e kere ọhụrụ; ihe ochie agafewo, lee! ọ bụ ihe ọhụrụ dị ugbu a.
18  Ma ihe niile si n’aka Chineke, bụ́ onye mere ka anyị na ya dị ná mma site n’aka Kraịst, nyekwa anyị ozi nke ime ka a dị ná mma,
19  ya bụ, na Chineke si n’aka Kraịst na-eme ka ya na ụwa dị ná mma, n’agụrụghị ha njehie ha, o nyefekwara n’aka anyị okwu nke ime ka a dị ná mma.
20  Ya mere, anyị bụ ndị nnọchiteanya nọ n’ọnọdụ Kraịst, dị ka à ga-asị na Chineke na-arịọsi arịrịọ ike site n’ọnụ anyị. Dị ka ndị nọ n’ọnọdụ Kraịst, anyị na-arịọ, sị: “Meenụ ka unu na Chineke dị ná mma.”
21  Onye ahụ nke na-enweghị mmehie ka o mere ka ọ bụrụ mmehie n’ihi anyị, ka anyị wee si n’aka ya bụrụ ndị ezi omume n’anya Chineke.
2 Kọrịnt 6
1 Ebe anyị na ya na-arụkọ ọrụ, anyị na-arịọsikwa unu ike ka unu ghara ịnara obiọma Chineke nke na-erughịrị mmadụ ma nzube ya efunahụ unu.
2  N’ihi na ọ na-asị: “Ọ bụ n’oge a na-anabata ndị mmadụ ka m nụrụ olu gị, ọ bụkwa n’ụbọchị nzọpụta ka m nyeere gị aka.” Lee! Ugbu a bụ oge a na-anabata ndị mmadụ karịsịa. Lee! Ugbu a bụ ụbọchị nzọpụta.
3  Anyị adịghị eme ihe ịsụ ngọngọ n’ụzọ ọ bụla, ka e wee ghara ịhụta mmejọ n’ozi anyị;
4  kama, n’ụzọ niile, anyị na-eme ka a mata anyị dị ka ndị ozi Chineke, site n’ịtachi obi n’ọtụtụ ihe, ya bụ, site n’ịtachi obi ná mkpagbu, ịtachi obi ná mkpa, ịtachi obi n’ihe isi ike,
5  ịtachi obi n’iti ihe, ịtachi obi n’ụlọ mkpọrọ, ịtachi obi n’ọgba aghara, site n’ịdọgbu onwe anyị n’ọrụ, site n’ịmụ anya abalị, site n’ịnọ ọtụtụ ugboro n’erighị nri,
6  site n’ịdị ọcha, site n’ihe ọmụma, site n’ogologo ntachi obi, site n’obiọma, site na mmụọ nsọ, site n’ịhụnanya nke na-abụghị nke ihu abụọ,
7  site n’okwu bụ́ eziokwu, site n’ike Chineke; site n’iji ngwá ọgụ nke ezi omume n’aka nri nakwa n’aka ekpe,
8  site n’otuto na ihe ihere, site n’akụkọ ọjọọ na akụkọ ọma; dị ka ndị nduhie, ọ bụ ezie na anyị na-ekwu eziokwu,
9  dị ka ndị a na-amaghị ma anyị bụ ndị a maara, dị ka ndị na-anwụ anwụ, ma, lee! anyị dị ndụ, dị ka ndị a dọrọ aka ná ntị ma e nyefeghị anyị n’aka ọnwụ,
10  dị ka ndị na-eru uju ma bụrụ ndị na-aṅụrị ọṅụ mgbe niile, dị ka ndị dara ogbenye ma bụrụ ndị na-eme ka ọtụtụ ndị baa ọgaranya, dị ka ndị na-enweghị ihe ọ bụla ma anyị nwere ihe niile.
11  Ndị Kọrịnt, anyị ezoroghị unu ọnụ, obi anyị emeghewo.
12  Ohere dịịrị unu n’ime obi anyị, ma unu enweghị ohere maka igosi obi ọmịiko.
13  Ya mere, iji kwụọ anyị ụgwọ—m na-ekwu dị ka m̀ na-agwa ụmụntakịrị—unu onwe unu, megheenụ obi unu.
14  Unu na ndị na-ekweghị ekwe ekekọtala onwe unu, nke bụ́ nkekọ na-ekwekọghị ekwekọ. N’ihi na olee ihe jikọrọ ezi omume na mmebi iwu? Ma ọ bụ, olee òkè ìhè na ọchịchịrị nwere?
15  Oleekwa nkwekọ dị n’etiti Kraịst na Bilial? Ma ọ bụ, olee òkè onye kwere ekwe na onye na-ekweghị ekwe nwere?
16  Oleekwa nkwekọrịta ụlọ nsọ Chineke na arụsị nwere? N’ihi na anyị bụ ụlọ nsọ nke Chineke dị ndụ; dị nnọọ ka Chineke kwuru, sị: “M ga-ebi n’etiti ha, na-ejegharịkwa n’etiti ha, m ga-abụkwa Chineke ha, ha ga-abụkwa ndị m.”
17  “‘Ya mere, sinụ n’etiti ha pụọ, kewapụnụ onwe unu,’ ka Jehova sịrị, ‘kwụsịkwanụ imetụ ihe na-adịghị ọcha aka’”; “‘m ga-akpọbatakwa unu.’”
18  “‘M ga-abụkwara unu nna, unu ga-abụkwara m ụmụ ndị ikom na ụmụ ndị inyom,’ ka Jehova Onye Pụrụ Ime Ihe Niile kwuru.”
2 Kọrịnt 7
1 Ya mere, ebe anyị nwere nkwa ndị a, ndị m hụrụ n’anya, ka anyị sachapụ onwe anyị mmerụ niile nke anụ ahụ́ na nke mmụọ, wee mee ka ịdị nsọ anyị zuo okè n’egwu Chineke.
2  Kwenụ ka anyị nọrọ. Ọ dịghị onye anyị mejọrọ, ọ dịghị onye anyị merụrụ, ọ dịghị onye anyị rigburu.
3  Adịghị m ekwu ihe a iji katọọ unu. N’ihi na ekwuwo m na mbụ na unu nọ n’obi anyị ma ànyị nwụrụ anwụ ma ànyị dị ndụ.
4  Enwere m nkwuwa okwu dị ukwuu n’ebe unu nọ. Eji m unu anya isi nke ukwuu. A kasiwo m obi nke ukwuu, ana m enwe ọṅụ dị ukwuu n’ime mmekpa ahụ́ anyị niile.
5  N’eziokwu, mgbe anyị bịarutere na Masedonia, ahụ́ anyị ezughị ike ọ bụla, kama a nọ na-emekpa anyị ahụ́ n’ụzọ niile—e nwere ọgụ n’èzí, nwee egwu n’ime.
6  Otú o sina dị, Chineke, bụ́ onye na-akasi ndị e wedara n’ala obi, kasiri anyị obi site n’ọnụnọ Taịtọs nọ ya;
7  ma ọ bụghị naanị site n’ọnụnọ ọ nọ ya, kamakwa site n’obi a kasiri ya n’ihi unu, ebe ọ kọkwaara anyị ọzọ banyere agụụ unu nwere, iru uju unu, ịnụ ọkụ n’obi unu nwere maka m; nke mere na m ṅụrịkwuru ọṅụ.
8  N’ihi ya, ọ bụrụgodị na m mere ihe wutere unu site n’akwụkwọ ozi m, adịghị m akwa ụta ya. Ọ bụrụgodị na m kwara ụta ya na mbụ, (ahụrụ m na akwụkwọ ozi ahụ wutere unu, ọ bụ ezie na ọ bụ ruo nwa oge,)
9  ugbu a, m na-aṅụrị ọṅụ, ọ bụghị naanị n’ihi na o wutere unu, kama n’ihi na o wutere unu, unu wee chegharịa; n’ihi na o wutere unu dị ka uche Chineke si dị, ka ihe ọ bụla wee ghara imebinahụ unu n’ihi anyị.
10  N’ihi na inwe mwute dị ka uche Chineke si dị na-eme ka e nwee nchegharị nke na-eduga ná nzọpụta nke a na-agaghị akwara ụta; ma mwute nke ụwa na-arụpụta ọnwụ.
11  N’ihi na lee ihe mwute unu nwere dị ka uche Chineke si dị rụpụtara: ọ rụpụtara n’ime unu oké ịdị ọkụ n’obi, ee, iwepụ onwe unu n’ụta, ee, iwe, ee, egwu, ee, inwe agụụ siri ike, ee, ịnụ ọkụ n’obi, ee, imezi ihe e mejọrọ! N’ihe niile, unu gosiri na unu bụ ndị dị ọcha n’okwu a.
12  N’ezie, n’agbanyeghị na m detaara unu akwụkwọ, edere m ya, ọ bụghị n’ihi onye ahụ nke mere ihe ọjọọ, ọ bụghịkwa n’ihi onye ahụ nke e mejọrọ, kama ọ bụ ka e wee mee ka ịdị ọkụ n’obi unu nwere maka anyị pụta ìhè n’etiti unu n’anya Chineke.
13  Ọ bụ ya mere e ji kasie anyị obi. Otú ọ dị, tụkwasị ná nkasi obi anyị, anyị ṅụrịrị ọṅụ nke ukwuu karị n’ihi ọṅụ Taịtọs nwere, n’ihi na unu niile emewo ka mmụọ ya dị ọhụrụ.
14  N’ihi na ọ bụrụ na mụ ejiwo unu nyaara ya isi, e mebeghị ka ihere mee m; ma dị ka anyị gwara unu ihe niile n’eziokwu, otú ahụkwa ka ịnya isi anyị n’ihu Taịtọs bụ eziokwu.
15  Obi ọmịiko ya dị ukwuu karị n’ebe unu nọ, ebe ọ na-echeta nrubeisi nke unu niile, otú unu si jiri egwu na ịma jijiji nabata ya.
16  Ana m aṅụrị ọṅụ na m ga-enwe obi ike n’ụzọ niile n’ihi unu.
2 Kọrịnt 8
1 Ma, ụmụnna anyị, anyị na-eme ka unu mara banyere obiọma Chineke nke na-erughịrị mmadụ nke e nyere ọgbakọ ndị dị na Masedonia,
2  na n’oge ha nọ ná mmekpa ahụ́ n’ihi oké ule ha nọ na ya, ọṅụ dị ukwuu ha nwere kpaliri ha igosi na ha bara ọgaranya n’ụzọ ime mmụọ site n’oké mmesapụ aka ha, n’agbanyeghị na ha dara ogbenye nke ukwuu.
3  N’ihi na dị ka ike ha hà n’ezie, ee, m na-agba akaebe na nke a bụ karịa otú ike ha hà n’ezie.
4  Ha onwe ha rịọsiri anyị arịrịọ ike dị ka ha kpebiri n’onwe ha, ka anyị kwe ka ha nwee ihe ùgwù nke iji obiọma na-enye ihe, ka ha kerekwa òkè n’ozi a na-ejere ndị nsọ.
5  Ọ bụghịkwa naanị dị ka anyị tụrụ anya ya, kama ha bu ụzọ nyefee onwe ha n’aka Onyenwe anyị nakwa n’aka anyị site n’uche Chineke.
6  Ọ bụ ya mere anyị ji gbaa Taịtọs ume na ebe ọ bụ ya malitere ya n’etiti unu, otú ahụkwa, ya mee ka ụdị iji obiọma na-enye ihe dị otú a nke unu na-enye zuo ezu.
7  Otú o sina dị, dị nnọọ ka unu bara ọgaranya n’ihe niile, n’okwukwe na n’okwu na n’ihe ọmụma na n’ịnụ ọkụ n’obi niile nakwa n’ịhụnanya a anyị nwere n’ebe unu nọ, baakwanụ ọgaranya n’iji obiọma na-enye ihe a nke a na-enye.
8  Ọ bụghị inye unu iwu, kama ihe mere m ji na-ekwu ya bụ n’ihi otú o si dị ndị ọzọ ọkụ n’obi nakwa iji chọpụta ma ịhụnanya unu ọ̀ bụ nke ezigbo ya.
9  N’ihi na unu maara obiọma Onyenwe anyị Jizọs Kraịst nke na-erughịrị mmadụ, na ọ bụ ezie na ọ bara ọgaranya, ọ dara ogbenye n’ihi unu, ka unu wee baa ọgaranya site n’ịda ogbenye ya.
10  Ana m ekwukwa uche m n’ihe a: n’ihi na okwu a baara unu uru, ebe ọ bụ na n’otu afọ gara aga, unu malitere, ọ bụghị naanị ime ya eme, kamakwa ịchọ ime ya;
11  ugbu a, mechaakwanụ ya, ka ọ ga-abụ, dị nnọọ ka e nwere ịdị njikere ịchọ ime ya, otú a kwa ka e kwesịrị imecha ya, site n’ihe unu nwere.
12  N’ihi na ọ bụrụ na unu bu ụzọ dịrị njikere, ọ bụ ihe a na-anabata karịsịa dị ka ihe mmadụ nwere si dị, ọ bụghị dị ka ihe mmadụ na-enweghị si dị.
13  N’ihi na ebughị m n’uche ka ọ dịrị ndị ọzọ mfe, ma siere unu ike;
14  kama site n’ime ka ihe hara nhata, ka ihe mafọọrọ unu wee mejuo ihe kọrọ ha ka ọ dị ugbu a, ka ihe mafọọrọ ha wee mejuokwa ihe kọrọ unu, ka e wee nwee ịha nhata.
15  Dị nnọọ ka e dere, sị: “Onye nwere ihe dị ukwuu enweghị ihe dị ukwuu gabiga ókè, onye nwere ihe dị nta enweghị ihe dịbigara nta oké.”
16  Ma ekele dịrị Chineke maka itinye n’obi Taịtọs otu ịdị ọkụ n’obi ahụ e nwere maka unu,
17  n’ihi na ọ nabatara agbamume ahụ n’ezie, ma, ebe ọ dị ya ọkụ n’obi nke ukwuu, ọ na-abịakwute unu dị ka o kpebiri n’onwe ya.
18  Ma anyị na-ezite ya na nwanna ahụ, onye a na-aja mma n’ọgbakọ niile n’ihi ihe ọ na-eme maka oziọma.
19  Ọ bụghị naanị nke ahụ, kama ọgbakọ ndị ahụ họpụtakwara ya ka o soro anyị na-ejegharị n’ihe banyere onyinye obiọma a nke anyị na-eje ozi maka ya iji nye Onyenwe anyị otuto, iji gosikwa na anyị dị njikere.
20  Ya mere, anyị na-ezere ime ka onye ọ bụla hụta mmejọ n’aka anyị n’ihe banyere onyinye mmesapụ aka nke a anyị na-eje ozi maka ya.
21  N’ihi na anyị “ji ime ihe n’eziokwu na-eme ndokwa, ọ bụghị naanị n’anya Jehova, kamakwa n’anya ụmụ mmadụ.”
22  Anyị na-ezitekwa ha na nwanna anyị, onye anyị chọpụtaworo ọtụtụ mgbe n’ọtụtụ ihe na ọ dị ọkụ n’obi, ma ugbu a, ọ dị ọkụ n’obi nke ukwuu karị n’ihi obi ike dị ukwuu o nwere n’ebe unu nọ.
23  Otú ọ dị, ọ bụrụ na e nwere ajụjụ ọ bụla banyere Taịtọs, ọ bụ onye òtù m na onye ọrụ ibe m maka ọdịmma unu; ma ọ bụ, n’ihe banyere ụmụnna anyị, ha bụ ndịozi nke ọgbakọ dị iche iche na ebube nke Kraịst.
24  Ya mere, gosinụ ha ihe àmà nke ịhụnanya unu na ihe anyị ji nyaa isi banyere unu, n’ihu ọgbakọ dị iche iche.
2 Kọrịnt 9
1 N’ihe banyere ozi ahụ a na-ejere ndị nsọ, ọ dịghị mkpa ka m detara unu akwụkwọ,
2  n’ihi na amaara m otú unu si dị njikere n’obi, nke bụ́ ihe m ji na-anyara ndị Masedonia isi banyere unu, na Akeya adịwo njikere ugbu a ruo otu afọ, ịnụ ọkụ n’obi unu akpaliwokwa ọtụtụ n’ime ha.
3  Ma m na-ezite ụmụnna ahụ, ka isi anyị ji unu na-anya wee ghara ịbụ n’efu n’ihe a, kama ka unu wee dị njikere n’ezie, dị nnọọ ka m na-ekwubu na unu ga-adị.
4  Ma ọ́ bụghị otú ahụ, ọ bụrụ na ndị Masedonia esoro m bịa ma hụ na unu adịghị njikere n’ụzọ ụfọdụ, ihere ga-eme anyị na unu n’obi ike a anyị nwere.
5  Ya mere, echere m na ọ dị mkpa ịgba ụmụnna ahụ ume ka ha bịakwute unu tupu oge eruo ma kwadebe onyinye unu nke dị ukwuu tupu oge eruo, bụ́ nke unu kwere ná nkwa na mbụ, ka nke a wee si otú a bụrụ nke a kwadebere dị ka onyinye dị ukwuu, ọ bụghịkwa dị ka ihe a naara n’ike.
6  Ma n’ihe a, onye ji aka ntagide na-agha mkpụrụ ga-ejikwa aka ntagide ghọrọ mkpụrụ; onye na-aghakwa mkpụrụ n’ụba ga-aghọrọ mkpụrụ n’ụba.
7  Ka onye ọ bụla nye dị ka o kpebiri n’obi ya, ọ bụghị ná mwute ma ọ bụ ná mmanye, n’ihi na Chineke hụrụ onye na-eji obi ụtọ enye ihe n’anya.
8  Chineke nwekwara ike ime ka obiọma ya dum nke na-erughịrị mmadụ dị ukwuu n’ebe unu nọ, ka unu wee nwee ihe bara ụba maka ezi ọrụ niile, ebe unu nwere ihe zuuru unu mgbe niile n’ihe niile.
9  (Dị nnọọ ka e dere, sị: “O kesawo ihe n’ụba, o nyewo ndị ogbenye ihe, ezi omume ya na-adịru mgbe ebighị ebi.”
10  Ma onye na-enye onye na-agha mkpụrụ mkpụrụ n’ụba, nke na-enyekwa achịcha n’ụba ka ndị mmadụ rie, ga-enye mkpụrụ unu na-agha, meekwa ka ọ dị ọtụtụ, ọ ga-emekwa ka ihe ezi omume unu na-arụpụta dị ukwuu karị.)
11  N’ihe niile, a na-eme ka unu baa ọgaranya ka unu wee na-emesapụ aka n’ụzọ ọ bụla, bụ́ nke na-eme ka e si n’ọnụ anyị na-enye Chineke ekele;
12  n’ihi na ọrụ a nke ijere ọha mmadụ ozi abụghị naanị iji na-enye ndị nsọ ihe na-akpa ha n’ụba, kamakwa iji jupụta n’ọtụtụ okwu ekele a na-enye Chineke.
13  N’ihi ihe àmà nke ozi a na-enye, ha na-enye Chineke otuto n’ihi na unu na-erube isi n’ozi ọma banyere Kraịst, dị ka unu na-ekwupụta n’ihu ọha na unu na-eme, nakwa n’ihi na unu na-emesapụ aka n’onyinye unu na-enye ha na mmadụ niile;
14  sitekwa n’ịrịọsi arịrịọ ike n’ihi unu, agụụ unu na-agụsi ha ike n’ihi oké obiọma Chineke nke na-erughịrị mmadụ nke dị n’ahụ́ unu.
15  Ekele dịrị Chineke maka onyinye ya a na-apụghị ịkọwa akọwa nke ọ na-enye n’efu.
2 Kọrịnt 10
1  Mụ onwe m, bụ́ Pọl, ji ịdị nwayọọ na obiọma nke Kraịst na-arịọsi unu arịrịọ ike, ọ bụ ezie na adịghị m ebube n’otú m dị n’elu ahụ́ mgbe m nọ n’etiti unu, ma mgbe m na-anọghị ya, ana m enwe nkwuwa okwu n’ebe unu nọ.
2  N’ezie, ana m arịọ ka m ghara iji nkwuwa okwu na obi ike ahụ mee ihe mgbe m nọ ya, nke m bu n’obi iji mee ụfọdụ ndị ihe n’atụghị egwu, bụ́ ndị na-ewere anyị dị ka à ga-asị na anyị na-eje ije dị ka ihe anyị bụ n’anụ ahụ́ si dị.
3  N’ihi na ọ bụ ezie na anyị na-eje ije n’anụ ahụ́, anyị adịghị ebu agha dị ka ihe anyị bụ n’anụ ahụ́ si dị.
4  N’ihi na ngwá agha anyị ji ebu agha abụghị nke anụ ahụ́, kama ọ bụ ihe Chineke mere ka ọ dị ike, nke e ji akụghasị ihe ndị gbanyesiri mgbọrọgwụ ike.
5  N’ihi na anyị na-akụghasị echiche na-ezighị ezi na ihe ọ bụla dị elu nke na-emegide ihe ọmụma Chineke; anyị na-emerikwa echiche ọ bụla iji mee ka ọ na-erubere Kraịst isi;
6  anyị dịkwa njikere inye ntaramahụhụ maka nnupụisi ọ bụla, ozugbo unu gosiri na unu na-erube isi n’ụzọ zuru ezu.
7  Unu na-ele ihe anya otú ha dị n’anya. Ọ bụrụ na onye ọ bụla atụkwasị onwe ya obi na ya bụ nke Kraịst, ya chebara ihe a echiche ọzọ n’onwe ya, na otú ahụ ọ bụ nke Kraịst, otú ahụ ka anyị bụkwa.
8  N’ihi na ọ bụrụgodị na mụ anyaa isi gabigatụ ókè maka ikike ahụ Onyenwe anyị nyere anyị iji wulie unu elu, ọ bụghịkwa ịkwada unu, a gaghị emenye m ihere,
9  ka o wee ghara ịdị ka m chọrọ iji akwụkwọ ozi m menye unu ụjọ.
10  N’ihi na, ha na-ekwu, sị: “Akwụkwọ ozi ya na-adị arọ, na-adịkwa ike, ma ọnụnọ ya onwe ya adịghị ike, okwu ya bụkwa ihe efu.”
11  Ka onye dị otú ahụ buru ihe a n’uche, na ihe anyị bụ n’okwu anyị site n’akwụkwọ ozi anyị mgbe anyị na-anọghị ya, ọ bụ ya ka anyị ga-abụkwa n’omume mgbe anyị nọ ya.
12  N’ihi na anyị adịghị anwa anwa ekwu na anyị na ndị ụfọdụ hà, ma ọ bụ, jiri onwe anyị tụnyere ndị ụfọdụ bụ́ ndị na-ekwu okwu ọma banyere onwe ha. N’ezie, ebe ha ji ụkpụrụ nke aka ha na-atụ onwe ha n’ihe ọ̀tụ̀tụ̀, jirikwa onwe ha na-atụnyere onwe ha, ha enweghị nghọta ọ bụla.
13  Anyị onwe anyị ga-anya isi, ọ bụghị n’ebe na-abụghị ókèala e kenyere anyị, kama dị ka ókèala nke Chineke tụrụ n’ihe ọ̀tụ̀tụ̀ nye anyị si dị, bụ́ nke gụnyere ọbụna ebe unu nọ.
14  N’ezie, anyị adịghị agafe ókèala anyị dị ka à ga-asị na ókèala anyị agụnyeghị ebe unu nọ, n’ihi na anyị bụ ndị mbụ bịarutere n’ebe unu nọ ma zisaa ozi ọma banyere Kraịst.
15  Ee e, anyị adịghị anya isi n’ebe na-abụghị ókèala e kenyere anyị, n’ebe onye ọzọ dọgburu onwe ya n’ọrụ, kama anyị nwere olileanya na, ka a na-eme ka okwukwe unu dị ukwuu karị, a pụrụ ime ka anyị dị ukwuu n’etiti unu n’ihe banyere ókèala anyị. Mgbe ahụ, anyị ga-adị ukwuu ọbụna karị,
16  izisara obodo ndị dị unu anya ozi ọma, ka anyị wee ghara ịnya isi n’ókèala onye ọzọ, bụ́ ebe a maliteworo ọrụ.
17  “Ma onye na-anya isi, ya jiri Jehova nyaa isi.”
18  N’ihi na ọ bụghị onye na-ekwu okwu ọma banyere onwe ya ka ihe ya dị Jehova mma, kama ọ bụ onye Ọ na-ekwu okwu ọma banyere ya.
2 Kọrịnt 11
1  Ọ ga-adị m nnọọ mma ma ọ bụrụ na unu ga-edi ezi uche m na-enwechaghị. Ma, n’eziokwu, unu na-edi ya!
2  N’ihi na ana m ekworo unu ekworo yiri ekworo Chineke, n’ihi na mụ onwe m kwere unu nkwa na otu di ga-alụ unu ka m wee chee unu n’ihu Kraịst dị ka nwa agbọghọ na-amaghị nwoke nke a na-emerụghị emerụ.
3  Ma egwu na-atụ m na e nwere ike merụọ obi unu, o wee ghara izi ezi, gharakwa ịdị ọcha dị ka o kwesịrị Kraịst, dị ka agwọ ahụ ji aghụghọ ya rafuo Iv.
4  N’ihi na, dị ka o si dị, ọ bụrụ na mmadụ abịa na-ekwusa Jizọs nke dị iche na nke ahụ anyị kwusara, ma ọ bụ, ọ bụrụ na unu anata mmụọ dị iche na nke unu nataworo, ma ọ bụ, ozi ọma dị iche na nke unu nabatara, unu na-anabata onye ahụ ngwa ngwa.
5  N’ihi na echere m na ọ dịghị otu mkpụrụ ihe m ji dị ala n’ebe ndịozi ọkasị mma unu nọ.
6  Ma ọ bụrụgodị na abụghị m ọkà n’ikwu okwu, n’ezie, adịghị m otú ahụ n’ihe ọmụma; kama n’ụzọ niile, anyị mere ka ọ pụtara unu ìhè n’ihe niile.
7  Ka m̀ mere mmehie site n’iweda onwe m ala ka e wee bulie unu elu, n’ihi na eji m ọṅụ zisaara unu ozi ọma Chineke n’anaghị unu ihe ọ bụla?
8  Apụnaara m ọgbakọ ndị ọzọ ihe site n’ịnara ha ihe ka m wee jeere unu ozi;
9  ma, mgbe mụ na unu nọ, m wee nwee mkpa, abụrụghị m onye ọ bụla ibu arọ, n’ihi na ụmụnna ndị si Masedonia bịa wetara ihe dị ukwuu n’ihi ihe kọrọ m. Ee, n’ụzọ niile, emere m onwe m ka m ghara ịbụrụ unu ibu arọ, m ga-adịkwa otú a.
10  Ebe eziokwu nke Kraịst dị n’ime m, a gaghị akwụsị isi a m na-anya n’ógbè ndị dị n’Akeya.
11  N’ihi gịnị? Ọ̀ bụ n’ihi na ahụghị m unu n’anya? Chineke maara na m hụrụ unu n’anya.
12  M ga na-eme ihe m na-eme, ka m wee mee ka ha ghara inwe ihe ha ga-ekonye aka, bụ́ ndị na-achọ ihe ha ga-ekonye aka wee sị na anyị na ha hà n’ọkwá ahụ nke ha ji na-anya isi.
13  N’ihi na ndị dị otú ahụ bụ ndịozi ụgha, ndị ọrụ aghụghọ, ha na-eme onwe ha ka ha yie ndịozi Kraịst.
14  Ọ bụghịkwa ihe ijuanya, n’ihi na Setan n’onwe ya na-eme onwe ya ka o yie mmụọ ozi nke ìhè.
15  Ya mere, ọ bụghị oké ihe ma ọ bụrụ na ndị ozi ya na-eme onwe ha ka ha yie ndị ozi nke ezi omume. Ma ọgwụgwụ ha ga-abụ dị ka ọrụ ha si dị.
16  Ana m ekwu ọzọ, sị, Ka onye ọ bụla ghara iche na mụ enweghị ezi uche. Ma, ọ bụrụ na unu chere otú ahụ n’ezie, nabatanụ m, ọ bụrụgodị dị ka onye na-enweghị ezi uche, ka mụ onwe m kwa wee nyatụ isi.
17  M na-ekwu ihe m na-ekwu, ọ bụghị n’iso ihe nlereanya nke Onyenwe anyị, kama dị ka à ga-asị na mụ ejighị ezi uche na-ekwu ya, n’obi ike a nke gabigara ókè a na-eji anya isi.
18  Ebe ọ bụ na ọtụtụ na-anya isi dị ka anụ ahụ́ si dị, mụ onwe m ga-anyakwa isi.
19  N’ihi na unu ji ọṅụ na-anabata ndị na-enweghị ezi uche, ebe unu bụ ndị nwere ezi uche.
20  N’eziokwu, unu na-anabata onye ọ bụla nke ji unu mere ohu, onye ọ bụla nke na-eripịa ihe unu nwere, onye ọ bụla nke na-apụnara unu ihe unu nwere, onye ọ bụla nke na-ebuli onwe ya elu n’ebe unu nọ, onye ọ bụla nke na-ama unu ụra.
21  Ọ bụụrụ anyị ihe ihere ikwu nke a, dị ka à ga-asị na anyị enweghị ikike. Ma ọ bụrụ na onye ọ bụla ọzọ nwere anya ike n’ihe ọ bụla—ana m ekwu okwu n’ụzọ ezi uche na-adịghị na ya—mụ onwe m nwekwara anya ike n’ihe ahụ.
22  Hà bụ ndị Hibru? Mụ onwe bụkwa. Hà bụ ndị Izrel? Mụ onwe m bụkwa. Hà bụ mkpụrụ Ebreham? Abụkwa m.
23  Hà bụ ndị ozi Kraịst? Ana m aza dị ka onye ara, mụ onwe m bụkwa n’ụzọ pụtara ìhè karị: ana m adọgbu onwe m n’ọrụ nke ukwuu karị, anọrọ m n’ụlọ mkpọrọ ọtụtụ ugboro karị, e tiri m ihe gabiga ókè, anọrọ m n’ọnụ ọnwụ ugboro ugboro.
24  Ugboro ise ka ndị Juu pịara m ọnụ ụtarị iri anọ e wepụrụ otu,
25  ugboro atọ ka a pịara m ụtarị, otu ugboro ka a tụrụ m nkume, ugboro atọ ka ụgbọ m nọ na ya kpuru, otu ụbọchị, ka m nọrọ n’ogbu mmiri, ehihie na abalị;
26  anọ m na njem ugboro ugboro, anọ m n’ihe ize ndụ n’osimiri, n’ihe ize ndụ n’aka ndị na-apụnara mmadụ ihe n’okporo ụzọ, n’ihe ize ndụ n’aka ndị agbụrụ m, n’ihe ize ndụ n’aka ndị mba ọzọ, n’ihe ize ndụ n’obodo ukwu, n’ihe ize ndụ n’ala ịkpa, n’ihe ize ndụ n’oké osimiri, n’ihe ize ndụ n’etiti ụmụnna ụgha,
27  n’ịdọgbu onwe m n’ọrụ nakwa ná ndọlị, n’ịmụ anya abalị ugboro ugboro, n’agụụ na akpịrị ịkpọ nkụ, n’erighị nri ọtụtụ ugboro, n’oyi na ịgba ọtọ.
28  E wezụga ihe ndị ahụ, ọ dị ihe na-anyịgbu m n’obi kwa ụbọchị, nchegbu maka ọgbakọ niile.
29  Ònye bụ onye na-adịghị ike, m wee ghara ịbụ onye na-adịghị ike? Ònye sụrụ ngọngọ, iwe wee ghara iwe m?
30  Ọ bụrụ na ịnya isi ga-adịrịrị, aga m eji ihe ndị metụtara adịghị ike m nyaa isi.
31  Chineke na Nna nke Onyenwe anyị Jizọs, ya bụ, Onye ahụ a ga-enye otuto ruo mgbe ebighị ebi, maara na ọ bụghị ụgha ka m na-agha.
32  Na Damaskọs, onye ọchịchị nke nọ n’okpuru Aritas bụ́ eze nọ na-eche obodo Damaskọs nche ka o jide m,
33  ma e ji nkata si na windo dị ná mgbidi butuo m, m wee gbanahụ ya.
2 Kọrịnt 12
1  Aghaghị m ịnya isi. Ọ baghị uru; ma m ga-agafe n’okwu metụtara ọhụụ ndị dị ebube na mkpughe nke Onyenwe anyị.
2  Amaara m otu onye ya na Kraịst dị n’otu, onye e bupụrụ otú ahụ wee buga ya n’eluigwe nke atọ, afọ iri na anọ gara aga—ma ọ̀ bụ n’anụ ahụ́, amaghị m, ma ọ̀ bụ na ọ bụghị n’anụ ahụ́, amaghị m; Chineke maara.
3  Ee, amaara m onye dị otú ahụ—ma ọ̀ bụ n’anụ ahụ́ ma ọ̀ bụ na ọ bụghị n’anụ ahụ́, amaghị m, Chineke maara—
4  na e bupụrụ ya, buga ya na paradaịs, o wee nụ okwu a na-apụghị iji ọnụ kwuo, nke iwu na-akwadoghị ka mmadụ kwuo.
5  M ga-eji onye dị otú ahụ nyaa isi, ma agaghị m eji onwe m nyaa isi, e wezụga n’ihe banyere adịghị ike m.
6  N’ihi na ọ bụrụ na ọ dị mgbe ọ bụla m ga-achọ ịnya isi, agaghị m abụ onye na-enweghị ezi uche, n’ihi na m ga-ekwu eziokwu. Ma adịghị m eme nke ahụ, ka onye ọ bụla wee ghara ikwu okwu ọma banyere m karịa ihe ọ hụrụ na m bụ, ma ọ bụ, ihe ọ nụrụ n’ọnụ m,
7  n’ihi otú ihe ndị ahụ e kpughere si dị ukwuu. Ya mere, ka m wee ghara ibuli onwe m elu gabiga ókè, e mere ka m nwee ogwu n’anụ ahụ́ m, ya bụ, mmụọ ozi Setan, ka ọ na-ama m ụra, ka e wee ghara ibuli m elu gabiga ókè.
8  N’ihi ya, ugboro atọ ka m rịọsiri Onyenwe anyị arịrịọ ike ka ihe a si n’ebe m nọ pụọ;
9  ma ọ gwara m n’ezie, sị: “Obiọma m na-erughịrị mmadụ ezuworo gị; n’ihi na a na-eme ka ike m zuo okè n’adịghị ike.” Ya mere, n’ụzọ kasị enye ọṅụ, ọ kaara m mma ịnya isi n’ihe metụtara adịghị ike m, ka ike nke Kraịst wee kpuchie m dị ka ụlọikwuu.
10  Ya mere, ana m enweta obi ụtọ n’adịghị ike, ná mkparị, n’ịnọ ná mkpa, ná mkpagbu na ihe isi ike, n’ihi Kraịst. N’ihi na mgbe m na-adịghị ike, mgbe ahụ ka m na-adị ike.
11  Aghọwo m onye na-enweghị ezi uche. Unu manyere m ịdị otú ahụ, n’ihi na m kwesịrị ịbụ onye unu na-ekwu okwu ọma banyere ya. N’ihi na aghọghị m onye dị ala n’ebe ndịozi ọkasị mma unu nọ n’otu mkpụrụ ihe, a sịgodị na ọ dịghị ihe m bụ.
12  N’ezie, e mere ka unu onwe unu hụ ihe na-egosi na m bụ onyeozi site ná ntachi obi niile, site n’ihe ịrịba ama na ihe ebube na ọrụ dị ike.
13  N’ihi na olee otú unu si ghọọ ndị dị ala karịa ọgbakọ ndị ọzọ, ma e wezụga na mụ onwe m aghọrọghị unu ibu arọ? Jirinụ obiọma gbaghara m mmejọ a.
14  Lee! Nke a bụ nke ugboro atọ m jikeere ịbịakwute unu, ma agaghị m abụ ibu arọ. N’ihi na ọ bụ unu onwe unu ka m na-achọ, ọ bụghị ihe unu nwere; n’ihi na ọ bụghị ụmụ kwesịrị ịkpakọbara ndị mụrụ ha ihe, kama ọ bụ ndị mụrụ ụmụ kwesịrị ịkpakọbara ụmụ ha ihe.
15  Mụ onwe m ga-eji oké ọṅụ mefuo ihe niile, kwekwa ka e jiri m mee ihe n’ụzọ zuru ezu n’ihi mkpụrụ obi unu. Ọ bụrụ na m hụrụ unu n’anya nke ukwuu, ò kwesịrị ka unu hụ m n’anya nke nta?
16  Ma n’agbanyeghị nke ahụ, eboghị m unu ibu arọ. Ka o sina dị, unu na-asị, adị m “akọ,” ejikwa m “ụzọ aghụghọ” jide unu.
17  M̀ rigburu unu site n’aka onye ọ bụla n’ime ndị ahụ m ziteere unu?
18  Ọ bụ m rịọrọ Taịtọs ka ọ bịakwute unu, ọ bụkwa m zipụrụ nwanna ahụ so ya. Taịtọs erigbughị unu ma ọlị, ka ò rigburu unu? Ọ̀ bụ na anyị ejegharịghị n’otu mmụọ ahụ? Ọ̀ bụ na anyị ejegharịghịkwa n’otu nzọụkwụ ahụ?
19  Ùnu anọwo na-eche n’oge a niile na anyị anọwo na-azara ọnụ anyị n’ihu unu? Ọ bụ n’ihu Chineke ka anyị na-ekwu okwu n’ime Kraịst. Ma, ndị m hụrụ n’anya, ihe niile bụ maka iwuli unu elu.
20  N’ihi na egwu na-atụ m na, mgbe m bịarutere, m nwere ike ịhụ unu otú m na-achọghị, m nwekwara ike ịdị unu otú unu na-achọghị, ma, kama nke ahụ, e nwere ike inwe esemokwu, ekworo, iwe iwe, ndọrọ ndọrọ, ikwu okwu azụ, ntamu, nfụli elu, ọgba aghara.
21  Ma eleghị anya, mgbe m bịara ọzọ, Chineke m pụrụ ime ka ihere mee m n’etiti unu, m pụkwara iru uju banyere ọtụtụ n’ime ndị mere mmehie n’oge gara aga ma bụrụ ndị na-echegharịbeghị n’adịghị ọcha na ịkwa iko na omume rụrụ arụ ha nọ na-eme.
2 Kọrịnt 13
1  Nke a bụ nke ugboro atọ m na-abịakwute unu. “A ga-amara na okwu ọ bụla bụ eziokwu n’ọnụ ndị akaebe abụọ ma ọ bụ atọ.”
2  Ekwuwo m na mbụ, dịkwa ka à ga-asị na m nọ ya na nke ugboro abụọ, ọ bụ ezie na anọghị m ya ugbu a, tupu mụ abịa, ana m agwa ndị mere mmehie na mbụ na ndị ọzọ niile, na ọ bụrụ na mụ emechaa bịa ọzọ, agaghị m eme ebere,
3  ebe unu na-achọ ihe àmà na Kraịst na-ekwu okwu n’ime m. Kraịst abụghị onye na-adịghị ike n’ebe unu nọ, kama ọ bụ onye dị ike n’etiti unu.
4  N’eziokwu, a kpọgidere ya n’osisi n’ihi adịghị ike, ma ọ dị ndụ n’ihi ike Chineke. N’eziokwu, anyị na ya adịghịkwa ike, ma anyị na ya ga-adịkọ ndụ n’ihi ike Chineke n’ebe unu nọ.
5  Na-anwalenụ ma ùnu nọ n’okwukwe ahụ, na-anwapụtanụ ihe unu onwe unu bụ. Ka ọ̀ bụ na unu aghọtaghị na unu na Jizọs Kraịst dị n’otu? Ọ gwụla ma à jụrụ unu ajụ.
6  Ana m enwe olileanya n’ezie na unu ga-emesị mara na ajụghị anyị ajụ.
7  Ma anyị na-ekpeku Chineke ekpere ka unu ghara ime ihe ọjọọ ọ bụla, ọ bụghị ka anyị onwe anyị wee yie ndị a na-ajụghị ajụ, kama ka unu wee na-eme ezi ihe, ọ bụ ezie na anyị onwe anyị pụrụ iyi ndị a jụrụ ajụ.
8  N’ihi na anyị apụghị ime ihe ọ bụla megide eziokwu, kama anyị pụrụ naanị ime ihe ga-akwado eziokwu.
9  Anyị na-aṅụrị ọṅụ mgbe ọ bụla anyị na-adịghị ike ma unu adị ike; anyị na-ekpekwa ekpere maka nke a, ka unu bụrụ ndị a gbaziri agbazi.
10  Ọ bụ ya mere m ji ede ihe ndị a mgbe m na-anọghị ya, ka ọ ga-abụ, mgbe m ga-anọ ya, ka m ghara ime omume n’aka ike dị ka ikike ahụ nke Onyenwe anyị nyere m si dị, iwuli elu, ọ bụghịkwa itida etida.
11  N’ikpeazụ, ụmụnna m, na-aṅụrịnụ ọṅụ, nọgidenụ bụrụ ndị a na-agbazi, ndị a na-akasi obi, ndị nwere otu uche, na-ebinụ n’udo; Chineke nke ịhụnanya na nke udo ga-anọnyekwara unu.
12  Jirinụ nsusu ọnụ dị nsọ na-ekele ibe unu.
13  Ndị nsọ niile na-ekele unu.
14  Ka obiọma Onyenwe anyị Jizọs Kraịst nke na-erughịrị mmadụ na ịhụnanya nke Chineke na mmụọ nsọ anyị niile nwekọrọ dịnyere unu niile.
Galeshia 1
1 Mụ onwe m bụ́ Pọl, abụ m onyeozi, ọ bụghị site n’aka ụmụ mmadụ ma ọ bụ site n’aka mmadụ, kama site n’aka Jizọs Kraịst na Chineke, bụ́ Nna, onye si ná ndị nwụrụ anwụ kpọlite ya.
2  Mụ na ụmụnna niile mụ na ha nọ na-edetara ọgbakọ ndị dị na Galeshia akwụkwọ:
3  Ka obiọma na-erughịrị mmadụ na udo nke si n’aka Chineke bụ́ Nna anyị nakwa n’aka Onyenwe anyị Jizọs Kraịst dịrị unu.
4  O nyere onwe ya maka mmehie anyị ka o wee napụta anyị n’ajọ usoro ihe dị ugbu a dị ka uche Chineke bụ́ Nna anyị si dị,
5  ka otuto dịrị Chineke ruo mgbe niile ebighị ebi. Amen.
6  Ọ na-eju m anya na unu na-ahapụ Onye ahụ ọsọ ọsọ bụ́ onye ji obiọma Kraịst nke na-erughịrị mmadụ kpọọ unu, unu ewee na-aṅa ntị n’ụdị ozi ọma ọzọ.
7  Ma ọ bụghị ozi ọma ọzọ; ọ bụ naanị na e nwere ndị ụfọdụ na-akpatara unu nsogbu ma na-achọ imerụ ozi ọma banyere Kraịst.
8  Otú ọ dị, ọ bụrụgodị na anyị ma ọ bụ mmụọ ozi nke si n’eluigwe ezisaara unu ozi ọma karịrị ihe anyị zisaara unu n’ozi ọma, ka ọ bụrụ onye a bụrụ ọnụ.
9  Dị ka anyị kwuru, ana m ekwukwa ọzọ ugbu a, sị, Onye ọ bụla nke na-ezisara unu ozi ọma karịrị ihe unu nabatara, ka ọ bụrụ onye a bụrụ ọnụ.
10  N’eziokwu, ọ̀ bụ mmadụ ka m na-anwa ime ka ha kweta ugbu a ka ọ̀ bụ Chineke? Ka m̀ na-achọ ime ihe na-amasị mmadụ? Ya bụrụ na m ka na-eme ihe na-amasị mmadụ, agaghị m abụ ohu Kraịst.
11  N’ihi na m na-eme ka unu mara, ụmụnna m, na ozi ọma ahụ m zisara abụghị nke mmadụ;
12  n’ihi na anataghị m ya n’aka mmadụ, ọ bụghịkwa mmadụ kụziiri m ya, kama ọ bụ Jizọs Kraịst kpugheere m ya.
13  N’ezie, unu nụrụ banyere omume m n’oge gara aga n’okpukpe ndị Juu, na m nọgidere na-akpagbu ọgbakọ Chineke ma na-agbalị ibibi ya, ọbụna gabiga ókè,
14  m nọkwa na-enwe ọganihu dị ukwuu n’okpukpe ndị Juu karịa ọtụtụ n’ime ndị ọgbọ m, bụ́ ndị agbụrụ m, ebe m na-anụrụ ọdịnala nna m hà ọkụ n’obi nke ukwuu karị.
15  Ma mgbe Chineke, onye kewapụtara m n’afọ nne m ma kpọọ m site n’obiọma ya na-erughịrị mmadụ, chere na ọ dị mma
16  ikpughe Ọkpara ya site n’aka m, ka m wee zisaara ndị mba ọzọ ozi ọma banyere ya, agaghị m ozugbo ka mụ na anụ ahụ́ na ọbara gbaa izu.
17  Agbagoghịkwa m Jeruselem ka m gakwuru ndị bu m ụzọ bụrụ ndịozi, kama agawara m Arebia, alaghachikwara m ọzọ na Damaskọs.
18  Afọ atọ mgbe nke ahụ gasịrị, agbagoro m Jeruselem ịga leta Sifas, mụ na ya nọkwara ruo ụbọchị iri na ise.
19  Ma ahụghị m onye ọ bụla ọzọ n’ime ndịozi, naanị Jems, nwanne Onyenwe anyị.
20  Ma banyere ihe ndị m na-edetara unu, lee! ana m agwa unu n’ihu Chineke na ọ bụghị ụgha ka m na-agha.
21  E mesịa, abanyere m n’ógbè ndị dị gburugburu Siria na Silishia.
22  Ma ọgbakọ ndị dị na Judia bụ́ ndị ha na Kraịst dị n’otu amaghị m ihu na ihu;
23  naanị ihe ha na-anụbu bụ: “Nwoke ahụ nke kpagburu anyị n’oge gara aga na-ezisa ozi ọma banyere okwukwe ahụ ugbu a bụ́ nke ọ gbalịrị ibibi n’oge gara aga.”
24  Ya mere, ha malitere inye Chineke otuto n’ihi m.
Galeshia 2
1 E mesịa, mgbe afọ iri na anọ gasịrị, agaghachiri m Jeruselem, mụ na Banabas, akpọkwaara m Taịtọs ka o soro m.
2  Ma agara m n’ihi ihe e kpugheere m. Akọkwaara m ha banyere ozi ọma m na-ekwusa n’etiti ndị mba ọzọ, otú ọ dị, akọọrọ m ya ndị ikom a ma ama mgbe naanị ha nọ, ka ọsọ m na-agba ugbu a ma ọ bụ nke m gbara n’oge gara aga wee ghara ịbụ ihe efu n’ụzọ ọ bụla.
3  Otú o sina dị, a manyeghị ọbụna Taịtọs, bụ́ onye mụ na ya nọ, ka e bie ya úgwù, ọ bụ ezie na ọ bụ onye Grik.
4  Ma n’ihi ụmụnna ụgha ndị e ji nwayọọ kpọbata, bụ́ ndị gbebatara dị ka ndị nledo ka ha wee mebie nnwere onwe nke anyị nwere n’ime Kraịst Jizọs, ka ha wee mee ka anyị bụrụ nnọọ ndị ohu—
5  anyị enyeghị ndị a ohere site n’ido onwe anyị n’okpuru ha, ee e, ọbụna ruo otu awa, ka eziokwu nke ozi ọma ahụ wee dịgide n’ebe unu nọ.
6  Ma n’ebe ndị ahụ nọ, bụ́ ndị yiri ka ọ̀ dị ihe ha bụ, n’eziokwu, n’echiche m, ndị ikom ahụ a ma ama agwaghị unu ihe ọhụrụ ọ bụla. Ee, achọghị m ịma ihe ọ bụla ha bụ n’oge gara aga, n’ihi na ihe Chineke na-ele abụghị otú mmadụ dị n’elu ahụ́.
7  Ma, kama nke ahụ, mgbe ha hụrụ na e nyefere ozi ọma maka ndị a na-ebighị úgwù n’aka m, dị nnọọ ka e nyefere ozi ọma maka ndị e biri úgwù n’aka Pita—
8  n’ihi na Onye ahụ nke nyere Pita ike dị mkpa ka ọ bụrụ onyeozi nke ndị e biri úgwù nyekwara m ike ka m bụrụ nke ndị si mba ọzọ;
9  mgbe ha matara banyere obiọma ahụ na-erughịrị mmadụ nke e nyere m, Jems na Sifas na Jọn, bụ́ ndị yiri ka hà bụ ogidi, kwere mụ na Banabas n’aka bụ́ nke na-egosi na anyị niile bụ ndị na-arụkọ ọrụ, ka anyị wee gakwuru ndị mba ọzọ, ma ka ha gakwuru ndị e biri úgwù.
10  Ọ bụ naanị na anyị kwesịrị iburu ndị ogbenye n’uche. Agbasiwokwa m mbọ ike ime nke a.
11  Otú ọ dị, mgbe Sifas bịara Antiọk, agwara m ya okwu ihu na ihu, n’ihi na ihe o mere kwesịrị nkatọ.
12  N’ihi na tupu ụfọdụ ndị ha na Jems maara abịarute, ọ na-esobu ndị mba ọzọ na-eri ihe; ma mgbe ha bịarutere, o wezụgara ma kewapụ onwe ya, n’ihi egwu nke ndị ahụ e biri úgwù.
13  Ndị Juu ndị ọzọ sonyekwaara ya n’ime ihu abụọ a, nke mere na ọbụna Banabas sooro ha mewe ihu abụọ.
14  Ma mgbe m hụrụ na ha adịghị agazi agazi dị ka eziokwu nke ozi ọma ahụ si dị, agwara m Sifas n’ihu ha niile, sị: “Ọ bụrụ na gị onwe gị na-ebi ndụ dị ka ndị mba ọzọ si ebi, ọ bụghị dị ka ndị Juu si ebi, ọ bụ ezie na ị bụ onye Juu, gịnị mere i ji na-achọ ime ka ndị mba ọzọ na-ebi ndụ dị ka omume ndị Juu si dị?”
15  Anyị bụ́ ndị Juu site n’ọmụmụ, anyị abụghị ndị mmehie ndị si mba ọzọ,
16  ebe anyị maara na a na-akpọ mmadụ onye ezi omume, ọ bụghị n’ihi ọrụ nke iwu, kama naanị site n’inwe okwukwe n’ebe Kraịst Jizọs nọ, ọbụna anyị onwe anyị enwewo okwukwe n’ebe Kraịst Jizọs nọ, ka e wee kpọọ anyị ndị ezi omume n’ihi inwe okwukwe n’ebe Kraịst nọ, ọ bụghị n’ihi ọrụ nke iwu, n’ihi na a gaghị akpọ anụ ahụ́ ọ bụla onye ezi omume n’ihi ọrụ nke iwu.
17  Ma ọ bụrụ na mgbe anyị na-achọ ka a kpọọ anyị ndị ezi omume site na Kraịst, na a hụrụ na anyị bụ ndị mmehie, Kraịst ọ̀ bụ onye ozi nke mmehie? Tụfịakwa!
18  N’ihi na ọ bụrụ na m na-ewulighachi ihe ndị ahụ m kwaturu na mbụ, m na-egosi na m bụ onye mmebi iwu.
19  Ma mụ onwe m nwụrụ n’ebe iwu dị site n’ịnabata iwu, ka m wee dị ndụ n’ebe Chineke nọ.
20  A na-akpọgidekọ mụ na Kraịst n’osisi. Ọ bụkwaghị m dị ndụ, kama ọ bụ Kraịst bụ onye m so na-adị ndụ. N’ezie, ndụ nke m dị ugbu a n’anụ ahụ́, m dị ya site n’okwukwe nke m nwere n’ebe Ọkpara Chineke nọ, bụ́ onye hụrụ m n’anya ma nyefee onwe ya maka m.
21  Adịghị m eleda obiọma Chineke nke na-erughịrị mmadụ anya; n’ihi na ọ bụrụ na ezi omume na-esite n’iwu, n’ezie, Kraịst nwụrụ n’efu.
Galeshia 3
1 Unu ndị Galeshia na-amaghị ihe, ọ̀ bụ onye duhiere unu, unu ndị e mere ka o doo anya nke ọma na a kpọgidere Jizọs Kraịst n’osisi?
2  Naanị ihe a ka m chọrọ ịmata n’aka unu: Ùnu natara mmụọ nsọ n’ihi ọrụ nke iwu ka ọ̀ bụ n’ihi na unu ji okwukwe gee ntị?
3  Ọ̀ bụ otú a ka amaghị ihe unu ruru? Mgbe unu malitesịrị site na mmụọ nsọ, à na-eme ugbu a ka unu zuo ezu n’anụ ahụ́?
4  Ùnu tara ọtụtụ ahụhụ n’efu? N’ezie, amaara m na ọ bụghị n’efu.
5  Ya mere, onye ahụ nke na-enye unu mmụọ nsọ ma na-arụ ọrụ ndị dị ike n’etiti unu, ọ̀ na-eme ya n’ihi ọrụ nke iwu ka ọ̀ bụ n’ihi na o ji okwukwe gee ntị?
6  Dị nnọọ ka Ebreham “nwere okwukwe n’ebe Jehova nọ, a gụkwaara ya nke ahụ dị ka ezi omume.”
7  N’ezie, unu maara na ọ bụ ndị nwere okwukwe bụ ụmụ Ebreham.
8  Ma ebe ọ bụ na Akwụkwọ Nsọ bu ụzọ hụ na Chineke ga-akpọ ndị mba ọzọ ndị ezi omume n’ihi okwukwe, o bu ụzọ zie Ebreham ozi ọma, sị: “A ga-agọzi mba niile site na gị.”
9  N’ihi ya, a na-agọzi ndị nwere okwukwe dị ka a gọziri Ebreham bụ́ onye kwesịrị ntụkwasị obi.
10  N’ihi na ndị niile na-adabere n’ọrụ nke iwu bụ ndị a bụrụ ọnụ; n’ihi na e dere, sị: “Onye a bụrụ ọnụ ka onye ọ bụla bụ, nke na-anọgideghị n’ihe niile e dere n’akwụkwọ mpịakọta nke Iwu ahụ ka o wee na-edebe ha.”
11  Ọ pụtakwara ìhè na n’ebe Chineke nọ, a dịghị esi n’iwu akpọ onye ọ bụla onye ezi omume, n’ihi na “onye ezi omume ga-adị ndụ n’ihi okwukwe ya.”
12  Ma Iwu ahụ adabereghị n’okwukwe, ma “onye na-edebe ha ga-adị ndụ site na ha.”
13  Kraịst tọhapụrụ anyị n’ọbụbụ ọnụ nke Iwu ahụ site n’ịzụrụ anyị, site n’ịbụ onye a bụrụ ọnụ n’ọnọdụ anyị, n’ihi na e dere, sị: “Onye a bụrụ ọnụ ka onye ọ bụla a kwụwara n’osisi bụ.”
14  Nke a bụ ka ngọzi a gọziri Ebreham wee ruoro ndị mba ọzọ site na Jizọs Kraịst, ka anyị wee nata mmụọ nsọ ahụ e kwere ná nkwa site n’okwukwe anyị.
15  Ụmụnna m, eji m ihe ndị mmadụ na-eme na-amara unu atụ: Ọ dịghị onye na-akagbu ọgbụgba ndụ e mere ka ọ dị irè, ọ dịghịkwa onye na-atụkwasị ya ihe, ọ bụ ezie na ọ bụ ọgbụgba ndụ nke mmadụ.
16  Ma, ọ bụ Ebreham na mkpụrụ ya ka e kwere nkwa ndị ahụ. Ihe o kwuru abụghị: “Na mkpụrụ dị iche iche,” dị ka ọ̀ na-ekwu banyere ọtụtụ mkpụrụ, kama dị ka à ga-asị na ọ na-ekwu banyere otu onye, ọ sịrị: “Na mkpụrụ gị,” nke bụ́ Kraịst.
17  Ana m ekwukwa, sị: Banyere ọgbụgba ndụ ahụ Chineke mere ka ọ dị irè na mbụ, Iwu ahụ nke malitere ịdị mgbe narị afọ anọ na iri atọ gasịrị adịghị eme ka ọ ghara ịdị irè, ka o wee wepụ nkwa ahụ.
18  N’ihi na ọ bụrụ na ihe nketa ahụ bụ n’ihi iwu, ọ bụkwaghị n’ihi nkwa; ebe Chineke ji obiọma nye ya Ebreham site ná nkwa o kwere ya.
19  N’ihi gịnịzi ka e ji nwee Iwu ahụ? A tụkwasịrị ya iji mee ka mmebi iwu pụta ìhè, ruo mgbe mkpụrụ ahụ ga-abịarute, bụ́ onye e kwere nkwa ahụ; e sitekwara n’aka ndị mmụọ ozi nye ya, site n’aka onye ogbugbo.
20  Ma e nweghị onye ogbugbo mgbe ọ bụ naanị otu onye ka o metụtara, ma Chineke bụ naanị otu.
21  Ya mere, Iwu ahụ ọ̀ na-emegide nkwa Chineke? Tụfịakwa! N’ihi na ọ bụrụ na e nyere iwu nke nwere ike inye ndụ, ezi omume gaara abụ site n’iwu.
22  Ma Akwụkwọ Nsọ kpọchikọrọ ihe niile n’okpuru mmehie, ka ndị na-enwe okwukwe wee nweta nkwa ahụ nke na-esite n’okwukwe e nwere n’ebe Jizọs Kraịst nọ.
23  Otú ọ dị, tupu okwukwe ahụ abịarute, anyị bụ ndị a na-eche nche n’okpuru iwu, bụrụ ndị a kpọchibidokọrọ ọnụ, na-ele anya n’okwukwe ahụ nke a kara aka na a gaje ikpughe.
24  N’ihi ya, Iwu ahụ aghọwo onye nduzi anyị nke na-eduru anyị gakwuru Kraịst, ka e wee kpọọ anyị ndị ezi omume n’ihi okwukwe.
25  Ma ebe ọ bụ na okwukwe ahụ abịala, anyị anọkwaghị n’okpuru onye nduzi.
26  N’eziokwu, unu niile bụ ụmụ Chineke site n’okwukwe unu nwere na Kraịst Jizọs.
27  N’ihi na unu niile ndị e mere baptizim baa na Kraịst eyikwasịwo Kraịst.
28  E nweghịkwa onye Juu ma ọ bụ onye Grik, e nweghịkwa ohu ma ọ bụ onye nweere onwe ya, e nweghịkwa nwoke ma ọ bụ nwaanyị; n’ihi na unu niile bụ otu onye n’ime Kraịst Jizọs.
29  Ọ bụrụkwa na unu bụ ndị nke Kraịst, unu bụ n’ezie mkpụrụ Ebreham, ndị nketa dị ka nkwa e kwere si dị.
Galeshia 4
1 Ma m na-asị na ọ bụrụhaala na onye nketa ahụ bụ nwa ọhụrụ, ọ dịghị iche ma ọlị n’ebe ohu nọ, ọ bụ ezie na ọ bụ onyenwe ihe niile,
2  ma ọ nọ n’okpuru ndị na-elekọta ọrụ nakwa n’okpuru ndị na-elekọta ụlọ ruo ụbọchị ahụ nna ya kara aka tupu oge eruo.
3  N’otu aka ahụ, anyị onwe anyị kwa nọgidere na-abụ ohu nke ihe ndị mbụ nke ụwa mgbe anyị bụ ụmụ ọhụrụ.
4  Ma mgbe oge ahụ dum zuru, Chineke zipụrụ Ọkpara ya, bụ́ onye nwaanyị mụrụ, bụrụkwa onye nọ n’okpuru iwu,
5  ka o wee tọhapụ ndị nọ n’okpuru iwu site n’ịzụrụ ha, ka anyị onwe anyị wee bụrụ ndị e doro ịbụ ụmụ.
6  Ma ebe ọ bụ na unu bụ ụmụ, Chineke ezitewo mmụọ nke Ọkpara ya n’ime obi anyị, ọ na-etikwa mkpu, sị: “Aba, Nna!”
7  N’ihi ya, ị bụkwaghị ohu kama nwa; ọ bụrụkwa na ị bụ nwa, ị bụkwa onye nketa site na Chineke.
8  Otú o sina dị, mgbe unu na-amaghị Chineke, ọ bụ mgbe ahụ ka unu bụ ohu nke ndị na-abụghị chi n’ezie.
9  Ma ugbu a unu maara Chineke, ma ọ bụkwanụ ebe unu bụ ndị Chineke maara, olee otú unu si na-agaghachi n’ihe mbụ ndị na-adịghị ike na ndị na-enweghị isi ma na-achọ ka unu bụrụ ohu ha ọzọ?
10  Unu na-edebesi ụbọchị na ọnwa na oge a kara aka na afọ ike.
11  Egwu unu na-atụ m, na adọgbuwo m onwe m n’ọrụ n’efu banyere unu, ma eleghị anya.
12  Ụmụnna m, ana m arịọ unu, Dịrịnụ otú m dị, n’ihi na ọ dị mgbe m dịkwa otú unu dị. Unu emeghị m ihe ọjọọ ọ bụla.
13  Ma unu maara na m ziri unu ozi ọma n’oge mbụ n’ihi ọrịa nke na-arịa m n’anụ ahụ́.
14  Ọ bụ ezie na ọrịa m nwere n’anụ ahụ́ m bụụrụ unu ọnwụnwa, unu elelịghị m ma ọ bụ gbụpụ ọnụ mmiri n’ihi ịsọ m oyi; kama unu nabatara m dị ka mmụọ ozi Chineke, dị ka Kraịst Jizọs.
15  Oleezi ebe obi ụtọ ahụ unu nwere dị? N’ihi na m na-agbara unu àmà na, ọ bụrụ na o kwere omume, unu gaara aghụpụta anya unu nye m.
16  Ebe ọ dị otú ahụ, àghọwo m onye iro unu n’ihi na m na-agwa unu eziokwu?
17  Ihe mere ha ji were ịnụ ọkụ n’obi na-achọ unu abụghị ihe ọma, kama ha na-achọ ikewapụ unu n’ebe m nọ, ka unu wee were ịnụ ọkụ n’obi na-achọ ha.
18  Otú ọ dị, ọ dị mma ka e were ịnụ ọkụ n’obi na-achọ unu maka ezi ihe n’oge niile, ọ bụghịkwa naanị mgbe mụ na unu nọ,
19  ụmụntakịrị m, unu ndị ọ bụ n’ihi ha ka m nọ n’ihe mgbu nke ịmụ nwa ọzọ ruo mgbe a kpụrụ Kraịst n’ime unu.
20  Ma ọ dị m ka ya bụrụ na mụ na unu nọ nnọọ ugbu a, m wee na-agwa unu okwu n’ụzọ dị iche, n’ihi na ihe banyere unu gbagwojuru m anya.
21  Gwanụ m, unu ndị na-achọ ịnọ n’okpuru iwu, ọ̀ bụ na unu adịghị anụ ihe Iwu ahụ na-ekwu?
22  Dị ka ihe atụ, e dere na Ebreham mụtara ụmụ abụọ, nwa agbọghọ nke na-eje ozi mụụrụ ya otu, nwaanyị nke nweere onwe ya amụọrọ ya otu;
23  ma a mụrụ nke ahụ nwa agbọghọ na-eje ozi mụrụ n’ụzọ anụ ahụ́, nke ọzọ ahụ nwaanyị nweere onwe ya mụrụ bụ site ná nkwa.
24  Ihe ndị a bụ ihe ngosi bụ́ ihe atụ; n’ihi na ndị inyom a pụtara ọgbụgba ndụ abụọ, nke ahụ sitere n’Ugwu Saịnaị, bụ́ nke na-amụ ụmụ nye ịnọ n’ohu, nke bụkwa Hega.
25  Ma Hega nke a pụtara Saịnaị, bụ́ ugwu dị n’Arebia, o kwekọkwara na Jeruselem nke oge a, n’ihi na ya na ụmụ ya nọ n’ohu.
26  Ma Jeruselem nke dị n’elu nweere onwe ya, ọ bụkwa nne anyị.
27  N’ihi na e dere, sị: “Nwee ọṅụ, gị nwaanyị aga nke na-adịghị amụ nwa; tie mkpu ọṅụ, tisie ya ike, gị nwaanyị nke ime na-adịghị eme; n’ihi na ụmụ nke nwaanyị a gbahapụrụ agbahapụ dị ọtụtụ karịa ụmụ nke nwaanyị nwere di.”
28  Ma ụmụnna m, anyị bụ ụmụ dịịrị nkwa ahụ dị ka Aịzik bụkwa.
29  Ma dị nnọọ ka ọ dị mgbe ahụ, nke ahụ a mụrụ n’ụzọ anụ ahụ́ malitere ịkpagbu nke ahụ a mụrụ n’ụzọ mmụọ nsọ, otú ahụ ka ọ dịkwa ugbu a.
30  Otú o sina dị, gịnị ka Akwụkwọ Nsọ kwuru? “Chụpụ nwa agbọghọ ahụ na-eje ozi na nwa ya, n’ihi na nwa nke nwa agbọghọ ahụ na-eje ozi agaghị eso nwa nke nwaanyị ahụ nweere onwe ya bụrụ onye nketa ma ọlị.”
31  Ya mere, ụmụnna m, anyị bụ ụmụ nke nwaanyị ahụ nweere onwe ya, anyị abụghị ụmụ nke nwa agbọghọ ahụ na-eje ozi.
Galeshia 5
1 Ọ bụ n’ihi nnwere onwe dị otú ahụ ka Kraịst mere ka anyị nwere onwe anyị. Ya mere, guzosienụ ike, unu ekwekwala ka e jichie unu ọzọ na yok nke ịnọ n’ohu.
2  Lee! Mụ onwe m, bụ́ Pọl, na-agwa unu na ọ bụrụ na e bie unu úgwù, Kraịst agaghị abara unu uru.
3  Ana m agbakwa àmà ọzọ nye onye ọ bụla a na-ebi úgwù na o ji ụgwọ idebe Iwu ahụ dum.
4  Unu ahapụwo Kraịst, ndị ọ sọrọ unu bụrụ, unu ndị na-agbalị ka a kpọọ ha ndị ezi omume n’ihi iwu; unu esiwo n’obiọma ya na-erughịrị mmadụ dapụ.
5  Ma anyị onwe anyị, site na mmụọ nsọ, anyị na-echeresi ezi omume ahụ a na-ele anya ya n’ihi okwukwe ike.
6  N’ihi na n’ihe banyere Kraịst Jizọs, ibi úgwù abaghị uru ọ bụla, ebighị úgwù abaghịkwa, ma okwukwe nke na-arụ ọrụ site n’ịhụnanya bara uru.
7  Unu nọ na-agba ọsọ nke ọma. Ònye gbochiri unu ịnọgide na-erubere eziokwu ahụ isi?
8  Ụdị echiche a esighị n’aka Onye ahụ nke na-akpọ unu.
9  Ntakịrị ihe iko achịcha na-eme ka ntụ ọka dum a gwakọtara agwakọta koo eko.
10  Obi siri m ike banyere unu ndị ha na Onyenwe anyị dị n’otu na unu agaghị eche ihe dị iche; ma onye ahụ nke na-akpatara unu nsogbu ga-anata ikpe ya, onye ọ sọrọ ya bụrụ.
11  Ụmụnna m, ọ bụrụ na mụ onwe m ka na-ekwusa ibi úgwù, gịnị mere a ka ji na-akpagbu m? Mgbe ahụ, n’ezie, e wepụwo ihe ịsụ ngọngọ nke osisi ịta ahụhụ.
12  Ọ dị m ka ya bụrụ na ndị ahụ na-anwa ime ka unu daa ga-eme onwe ha ndị ọnaozi.
13  Otú ọ dị, ụmụnna m, a kpọrọ unu ka unu nwere onwe unu; ma unu ejila nnwere onwe a mere ihe na-akpali anụ ahụ́, kama werenụ ịhụnanya na-agbara ibe unu ohu.
14  N’ihi na a na-emezu Iwu ahụ dum n’otu okwu a, ya bụ: “Hụ onye agbata obi gị n’anya dị ka onwe gị.”
15  Otú ọ dị, ọ bụrụ na unu anọgide na-atarịta ibe unu arụ ma na-eripịarịta ibe unu, lezienụ anya ka unu ghara ịlarịta ibe unu n’iyi.
16  Ma m na-ekwu, sị, Nọgidenụ na-eje ije site na mmụọ nsọ, unu agaghịkwa emezu ọchịchọ anụ ahụ́ ọ bụla ma ọlị.
17  N’ihi na anụ ahụ́ na-emegide mmụọ nsọ n’ọchịchọ ya, mmụọ nsọ na-emegidekwa anụ ahụ́; n’ihi na ihe ndị a na-emegiderịta onwe ha, ka unu wee ghara ime ihe ndị ahụ unu na-achọ ime.
18  Ọ bụrụkwa na unu bụ ndị mmụọ nsọ na-edu, unu anọghị n’okpuru iwu.
19  Ma ọrụ nke anụ ahụ́ pụtara ìhè, ha bụ ịkwa iko, adịghị ọcha, omume rụrụ arụ,
20  ikpere arụsị, ime mgbaasị, ibu iro, esemokwu, ekworo, iwe ọkụ, ndọrọ ndọrọ, nkewa, inwe òtù,
21  anyaụfụ, ịṅụ oké mmanya, oriri oké mkpọtụ, na ihe ndị dị otú a. Ebu m ụzọ na-adọ unu aka ná ntị banyere ihe ndị a, n’otu ụzọ ahụ m buru ụzọ dọọ unu aka ná ntị, na ndị na-eme ihe ndị dị otú ahụ agaghị eketa alaeze Chineke.
22  N’aka nke ọzọ, mkpụrụ nke mmụọ nsọ bụ ịhụnanya, ọṅụ, udo, ogologo ntachi obi, obiọma, ịdị mma, okwukwe,
23  ịdị nwayọọ, njide onwe onye. Ọ dịghị iwu na-emegide ihe ndị dị otú a.
24  Ọzọkwa, ndị bụ́ ndị nke Kraịst Jizọs kpọgidere anụ ahụ́ ha n’osisi, ya na agụụ mmekọahụ ya na ọchịchọ ya niile.
25  Ọ bụrụ na anyị na-adị ndụ site na mmụọ nsọ, ka anyị na-ejekwa ije n’ụzọ kwesịrị ekwesị site na mmụọ nsọ.
26  Ka anyị ghara ịbụ ndị onwe ha na-ebu isi, na-akpali ịsọ mpi n’etiti onwe anyị, na-enwere ibe anyị anyaụfụ.
Galeshia 6
1 Ụmụnna m, ọ bụrụgodị na mmadụ azọhie ụkwụ tupu ya amara na ọ zọhiere ụkwụ, unu ndị ruru eru n’ụzọ ime mmụọ, gbalịanụ iji mmụọ dị nwayọọ gbazie onye ahụ. Ka onye ọ bụla n’ime unu lekwasị onwe ya anya, a dịghị ama ama, a nwaakwa onye ahụ.
2  Na-eburịtanụ ibu arọ nke ibe unu, ma si otú a na-emezu iwu nke Kraịst.
3  N’ihi na ọ bụrụ na onye ọ bụla echee na ọ dị ihe ya bụ mgbe ọ na-adịghị ihe ọ bụ, ọ na-aghọgbu obi ya.
4  Ma ka onye ọ bụla nwapụta ọrụ ya, mgbe ahụkwa ọ ga-enwe aṅụrị n’ọrụ ya, ọ bụghịkwa n’iji onwe ya tụnyere onye ọzọ.
5  N’ihi na onye ọ bụla ga-ebu ibu nke ya.
6  Ka onye ọ bụla e jikwa ọnụ na-akụziri okwu Chineke na-enye onye ahụ ji ọnụ na-akụziri ya ihe dị otú ahụ ihe ọma niile.
7  Unu ekwela ka e duhie unu: Chineke abụghị onye a ga-akwa emo. N’ihi na mkpụrụ ọ bụla mmadụ na-agha, ọ bụ ya ka ọ ga-aghọrọkwa;
8  n’ihi na onye na-agha mkpụrụ maka anụ ahụ́ ya ga-aghọrọ ire ure site n’anụ ahụ́ ya, ma onye na-agha mkpụrụ maka mmụọ nsọ ga-aghọrọ ndụ ebighị ebi site na mmụọ nsọ.
9  Ya mere, ka anyị ghara ịda mbà n’ime ihe dị mma, n’ihi na mgbe oge ruru, anyị ga-aghọrọ mkpụrụ ya ma ọ bụrụ na ike agwụghị anyị.
10  Ya mere, ọ bụrụhaala na anyị nwere oge dị mma maka ya, ka anyị na-eme ihe ọma n’ebe mmadụ niile nọ, ma karịsịa, n’ebe ndị ezinụlọ anyị n’okwukwe nọ.
11  Leenụ otú m si jiri aka m were mkpụrụ akwụkwọ dị okpotokpo detara unu akwụkwọ.
12  Ọ bụ ndị niile chọrọ ka ndị ọzọ na-ele ha anya ọma na-anwa ịmanye unu ka e bie unu úgwù, naanị ka e wee ghara ịkpagbu ha n’ihi osisi ịta ahụhụ nke Kraịst, bụ́ Jizọs.
13  N’ihi na ndị ahụ e biri úgwù adịghịdị edebe Iwu ahụ, kama ha na-achọ ka unu bụrụ ndị e biri úgwù ka ha wee nwee ihe ha ga-eji na-anya isi n’anụ ahụ́ unu.
14  Ya adịla mgbe m ga-anya isi, ọ gwụla ma ọ̀ bụ ịnya isi n’osisi ịta ahụhụ nke Onyenwe anyị Jizọs Kraịst, bụ́ onye e si n’aka ya kpọgide ụwa n’osisi n’ebe m nọ, kpọgidekwa m n’ebe ụwa dị.
15  N’ihi na ibi úgwù abụghị ihe ọ bụla, ebighị úgwù abụghịkwa, ma ihe e kere ọhụrụ nwere ihe ọ bụ.
16  Ndị niile ga-eje ije n’ụzọ kwesịrị ekwesị site n’ụkpụrụ omume a, ka udo na ebere dịkwasị ha, dịkwasịkwa Izrel nke Chineke.
17  Site ugbu a gaa n’ihu, ka onye ọ bụla ghara ịdị na-enye m nsogbu, n’ihi na ebu m apa n’ahụ́ m, ndị na-egosi na abụ m ohu Jizọs.
18  Ụmụnna m, ka obiọma Onyenwe anyị Jizọs Kraịst nke na-erughịrị mmadụ dịnyere mmụọ unu na-egosi. Amen.
Efesọs 1
1 Pọl, onyeozi nke Kraịst Jizọs site n’uche Chineke, na-edetara unu ndị nsọ nọ n’Efesọs na ndị kwesịrị ntụkwasị obi ha na Kraịst Jizọs dị n’otu akwụkwọ:
2  Ka obiọma na-erughịrị mmadụ na udo nke si n’aka Chineke bụ́ Nna anyị nakwa Onyenwe anyị Jizọs Kraịst dịrị unu.
3  Ka Chineke na Nna nke Onyenwe anyị Jizọs Kraịst bụrụ onye a gọziri agọzi, n’ihi na o jiriwo ngọzi niile nke mmụọ nsọ gọzie anyị n’ebe ndị dị n’eluigwe n’ịdị n’otu nke anyị na Kraịst,
4  dị nnọọ ka ọ họọrọ anyị ka anyị na Kraịst dịrị n’otu tupu a tọọ ntọala ụwa, ka anyị wee dị nsọ, gharakwa inwe mmerụ n’ihu ya n’ihi ịhụnanya.
5  N’ihi na ọ họpụtara anyị tupu oge eruo ka o doo anyị dị ka ụmụ nye onwe ya site n’aka Jizọs Kraịst, dị ka o si dị ya ezi mma n’uche,
6  ka e wee too ya n’ihi obiọma ya na-erughịrị mmadụ nke dị ebube bụ́ nke o ji obiọma meere anyị site n’aka onye ọ hụrụ n’anya.
7  E si n’aka ya jiri ihe mgbapụta tọhapụ anyị, site n’ọbara nke onye ahụ, ee, mgbaghara nke njehie anyị, dị ka obiọma ya dị ukwuu nke na-erughịrị mmadụ si dị.
8  O mere ka nke a jupụta n’ebe anyị nọ n’amamihe na ezi uche niile,
9  ebe o mere ka anyị mara ihe nzuzo dị nsọ nke uche ya. Ihe nzuzo a bụ dị ka ihe dị ya ụtọ si dị bụ́ nke o zubere n’ime onwe ya
10  maka ilekọta ihe mgbe oge ahụ a kara aka zuru, ya bụ, ịchịkọtaghachi ihe niile n’ime Kraịst, ihe ndị dị n’eluigwe na ihe ndị dị n’ụwa. Ee, n’ime ya,
11  n’ịdị n’otu nke anyị na onye e kenyekwara anyị na ya dị ka ndị nketa, ebe a họpụtara anyị tupu oge eruo dị ka nzube nke onye ahụ si dị bụ́ onye ji ihe niile na-arụ ọrụ dị ka uche ya si agwa ya okwu,
12  ka anyị wee bụrụ ndị ga-eme ka e nye ebube ya otuto, ya bụ, anyị ndị bu ụzọ nwee olileanya na Kraịst.
13  Ma unu nwekwara olileanya n’ebe ọ nọ mgbe unu nụsịrị okwu nke eziokwu ahụ, bụ́ ozi ọma banyere nzọpụta unu. Mgbe unu kweresịịrị, e sikwa n’aka ya jiri mmụọ nsọ ahụ e kwere ná nkwa kaa unu akara,
14  bụ́ ihe àmà e bu ụzọ nye anyị tupu anyị enweta ihe nketa anyị, ka e wee jiri ihe mgbapụta tọhapụ ndị Chineke, iji nye ya otuto dị ebube.
15  Nke ahụ mekwara na ebe m nụworo banyere okwukwe unu nwere n’ime Onyenwe anyị Jizọs, nke unu na-egosi n’otú unu si emeso ndị nsọ niile,
16  akwụsịghị m ikele Chineke maka unu. M na-echeta unu n’ekpere m mgbe niile,
17  ka Chineke nke Onyenwe anyị Jizọs Kraịst, bụ́ Nna nke ebube, wee nye unu mmụọ nke amamihe, ka unu wee ghọta ihe ndị ọ na-ekpughe n’ihe metụtara ezi ihe ọmụma banyere ya;
18  ebe e meworo ka anya nke obi unu hụ ìhè, ka unu wee mara ihe bụ́ olileanya ahụ bụ nke ọ kpọrọ unu ka unu nweta, ihe bụ́ akụ̀ ahụ dị ebube, nke ọ ga-enye ndị nsọ dị ka ihe nketa,
19  na ihe oké ịdị ukwuu nke ike ya bụ n’ebe anyị bụ́ ndị kwere ekwe nọ. Ọ bụ dị ka ịrụ ọrụ nke ịdị ike nke ume ya si dị,
20  bụ́ nke o ji rụọ ọrụ n’ebe Kraịst nọ mgbe o si ná ndị nwụrụ anwụ kpọlite ya ma nye ya oche n’aka nri ya n’ebe ndị dị n’eluigwe,
21  n’ebe dị elu karịa ọchịchị na ikike na ike na ịbụisi ọ bụla na aha ọ bụla a kpọrọ, ọ bụghị naanị n’ime usoro ihe a, kamakwa n’ime nke ahụ gaje ịbịa.
22  O dokwara ihe niile n’okpuru ụkwụ ya, meekwa ya onyeisi nke ihe niile n’ihi ọgbakọ ya,
23  nke bụ́ ahụ́ ya, nke o zuru ezu n’ime ya site n’onye ahụ nke na-eme ka ihe niile ju eju n’ime ihe niile.
Efesọs 2
1 Ọ bụkwa unu ka Chineke mere ka unu dị ndụ, ọ bụ ezie na unu nwụrụ anwụ ná njehie unu na mmehie unu,
2  nke unu jere ije na ha n’otu mgbe dị ka usoro ihe nke ụwa a si dị, dị ka onye na-achị ikike nke ikuku si chọọ, bụ́ mmụọ nke na-arụ ọrụ ugbu a n’ime ụmụ nnupụisi.
3  Ee, n’oge gara aga, anyị niile mere omume n’etiti ha dị ka ọchịchọ anụ ahụ́ anyị si dị, na-eme ihe anụ ahụ́ anyị na echiche anyị chọrọ, anyị bụkwa ụmụ ọnụma site n’ọmụmụ ọbụna dị ka ndị ọzọ.
4  Ma Chineke, onye ebere ya dị ukwuu, n’ihi oké ịhụnanya ya nke o nwere n’ebe anyị nọ,
5  mere ka anyị na Kraịst dịkọọ ndụ, ọbụna mgbe anyị nwụrụ anwụ ná njehie—e sitewo n’obiọma na-erughịrị mmadụ zọpụta unu—
6  ọ kpọlitekọkwara anyị na ya ma nyekọọ anyị na ya oche n’ebe ndị dị n’eluigwe n’ihi na anyị na Kraịst Jizọs dị n’otu,
7  ka e wee gosipụta, n’ime usoro ihe ndị na-abịanụ, oké obiọma ya nke na-erughịrị mmadụ site n’amara ya n’ebe anyị nọ n’ịdị n’otu nke anyị na Kraịst Jizọs.
8  N’ezie, site n’obiọma a na-erughịrị mmadụ, a zọpụtawo unu site n’okwukwe; nke a esighịkwa unu n’aka, ọ bụ onyinye Chineke.
9  Ee e, o siteghị n’ọrụ, ka mmadụ ọ bụla wee ghara inwe ihe ọ ga-eji na-anya isi.
10  N’ihi na anyị bụ aka ọrụ ya, e kekwara anyị site n’ịdị n’otu nke anyị na Kraịst Jizọs maka ọrụ ọma, nke Chineke kwadebere tupu oge eruo ka anyị wee na-eje ije n’ime ha.
11  Ya mere, burunụ n’uche na n’oge gara aga unu bụ ndị mba ọzọ n’anụ ahụ́; ndị e ji aka “bie úgwù” n’anụ ahụ́ na-akpọ unu ndị “a na-ebighị úgwù”—
12  na unu enweghị Kraịst n’oge ahụ, bụrụ ndị e kewapụrụ ná mba Izrel na ndị mba ọzọ n’ebe ọgbụgba ndụ nke nkwa ahụ dị, unu enweghịkwa olileanya, unu bụkwa ndị na-enweghị Chineke n’ụwa.
13  Ma ugbu a, n’ịdị n’otu nke unu na Kraịst Jizọs, unu ndị nọbu n’ebe dị anya abịawo nọrọ nso site n’ọbara Kraịst.
14  N’ihi na ya onwe ya bụ udo anyị, ya bụ, onye ahụ nke mere ka ìgwè abụọ ahụ bụrụ otu ma bibie mgbidi dị n’etiti nke kewapụrụ ha.
15  Site n’anụ ahụ́ ya, o wepụrụ ihe ahụ na-akpata ibu iro, ya bụ, Iwu ahụ nke ihe mejupụtara ya bụ ntụziaka na ụkpụrụ, ka o wee kee ìgwè abụọ ahụ ka ya na ha wee dịrị n’otu, ka ha wee ghọọ otu onye dị ọhụrụ wee mee ka udo dị;
16  ka o wee meekwa ka ndị abụọ ahụ dị ná mma n’ụzọ zuru ezu n’otu ahụ́ nye Chineke site n’osisi ịta ahụhụ, n’ihi na o jiriwo onwe ya mee ka ibu iro ahụ ghakwara ịdị.
17  Ọ bịakwara wee zisaara unu ozi ọma nke udo, unu ndị nọ n’ebe dị anya, zisakwaara ndị nọ nso ozi ọma nke udo,
18  n’ihi na ọ bụ site n’aka ya ka anyị onwe anyị, bụ́ ìgwè abụọ ahụ, nwere ike ịbịaru Nna ahụ nso site n’otu mmụọ.
19  Ya mere, unu abụkwaghị ndị mba ọzọ na ndị mbịarambịa, kama unu na ndị nsọ bụ ụmụ amaala, unu sokwa n’ezinụlọ Chineke,
20  e wukwasịkwara unu n’elu ntọala nke bụ́ ndịozi na ndị amụma, ebe Kraịst Jizọs n’onwe ya bụ nkume isi nkuku e ji tọọ ntọala.
21  N’ịdị n’otu nke ya na ya, ụlọ ahụ dum, ebe ọ bụ nke e jikọrọ akụkụ ya niile ọnụ, na-eto eto ka ọ ghọọrọ Jehova ụlọ nsọ.
22  N’ịdị n’otu nke unu na ya, a na-ewulikọkwa unu elu ka unu ghọọ ebe Chineke ga-ebi site na mmụọ ya.
Efesọs 3
1 Ọ bụ nke a mere, mụ onwe m, bụ́ Pọl, ji bụrụ onye mkpọrọ n’ihi Kraịst Jizọs maka unu ndị mba ọzọ—
2  ma ọ bụrụ n’ezie na unu anụwo banyere ọrụ nlekọta nke obiọma Chineke nke na-erughịrị mmadụ, nke e nyere m n’ihi unu,
3  na e kpugheere m ihe nzuzo ahụ dị nsọ, dị nnọọ ka m bu ụzọ dee ná mkpirikpi.
4  Ebe ọ dị otú a, mgbe unu gụrụ nke a, unu pụrụ ịmata nghọta m nwere n’ihe nzuzo dị nsọ banyere Kraịst.
5  N’ọgbọ ndị ọzọ, e meghị ka ụmụ mmadụ mara ihe nzuzo a dị ka mmụọ nsọ kpugheere ya ndịozi na ndị amụma ya dị nsọ ugbu a,
6  ya bụ, na ndị mba ọzọ kwesịrị ịbụ ndị anyị na ha na-eketakọ ihe na ndị so bụrụ akụkụ nke ahụ́ ahụ na ndị so anyị na-eketa nkwa ahụ n’ịdị n’otu nke anyị na Kraịst Jizọs site n’ozi ọma ahụ.
7  M ghọrọ onye ozi nke ihe a dị ka onyinye nke obiọma Chineke nke na-erughịrị mmadụ si dị bụ́ nke e nyere n’efu, nke e nyere m dị ka ike ya si arụ ọrụ.
8  Ọ bụ m, bụ́ onye dị ala karịa onye kasị nta n’ime ndị nsọ niile, ka e nyere obiọma a na-erughịrị mmadụ, ka m wee zisaara ndị mba ọzọ ozi ọma banyere akụ̀ Kraịst nke a na-apụghị ịghọta aghọta
9  ma mee ka ụmụ mmadụ hụ ụzọ e si na-ahụ maka ihe nzuzo ahụ dị nsọ bụ́ nke e zoro site na mgbe gara aga a na-amaghị ama n’ime Chineke, bụ́ onye kere ihe niile.
10  Nke a bụ ka e wee mee ugbu a ka ọchịchị na ikike ndị dị n’ebe ndị dị n’eluigwe mara amamihe dịgasị iche iche nke Chineke site n’ọgbakọ ahụ,
11  dị ka nzube ebighị ebi ahụ si dị nke o zubere n’ime Kraịst, bụ́ Jizọs Onyenwe anyị,
12  bụ́ onye anyị si n’aka ya nwee nkwuwa okwu a ma jiri obi ike bịaruo nso site n’okwukwe anyị n’ebe ọ nọ.
13  N’ihi ya, m na-arịọ unu ka unu ghara ịda mbà n’ihi mkpagbu ndị a m na-enwe maka unu, n’ihi na mkpagbu ndị a pụtaara unu otuto.
14  Ọ bụ nke a mere m ji na-egburu Nna anyị ikpere n’ala,
15  bụ́ onye ezinụlọ ọ bụla n’eluigwe na n’ụwa sitere n’ebe ọ nọ nweta aha ya,
16  ka o wee jiri ike sitere na mmụọ ya mee ka unu dị ike ná mmadụ ahụ unu bụ n’ime, dị ka ebube ya dị ukwuu si dị,
17  ka Kraịst wee site n’okwukwe unu biri n’obi unu n’ịhụnanya nke kwesịrị ịdị n’etiti unu; ka unu wee gbanye mgbọrọgwụ ma guzosie ike na ntọala ahụ,
18  ka unu wee nwee ike nke ọma isoro ndị nsọ niile jiri uche ghọta ihe bụ́ ịdị obosara na ịdị ogologo na ịdị elu na ịdị omimi,
19  na ịmara ịhụnanya nke Kraịst bụ́ nke karịrị ihe ọmụma, ka àgwà niile nke Chineke wee jupụta n’ime unu n’ụzọ zuru ezu.
20  Ma onye ahụ nke pụrụ ime ihe nke ukwuu karịa ihe niile anyị na-arịọ ma ọ bụ na-eche n’echiche, dị ka ike ya nke na-arụ ọrụ n’ime anyị si dị,
21  ka otuto dịrị ya site n’ọgbakọ ahụ nakwa site na Kraịst Jizọs n’ọgbọ niile ruo mgbe niile ebighị ebi. Amen.
Efesọs 4
1 Ya mere, mụ onwe m, bụ́ onye mkpọrọ n’ime Onyenwe anyị, na-arịọsi unu ike ka unu na-eje ije n’ụzọ kwesịrị òkù ahụ a kpọrọ unu,
2  n’ịdị umeala n’obi na ịdị nwayọọ zuru ezu, n’ogologo ntachi obi, jirikwa ịhụnanya na-ediri ibe unu ihe,
3  na-agbasi mbọ ike ka unu nọgide n’ịdị n’otu nke mmụọ nsọ, n’ihe nkekọ nke bụ́ udo.
4  E nwere otu ahụ́, nweekwa otu mmụọ nsọ, ọbụna dị ka a kpọrọ unu n’otu olileanya ahụ nke a kpọrọ unu ka unu nweta;
5  otu Onyenwe anyị, otu okwukwe, otu baptizim;
6  otu Chineke na Nna nke mmadụ niile, onye bụ́ isi nke mmadụ niile na onye na-arụ ọrụ site n’aka mmadụ niile nakwa n’ime mmadụ niile.
7  Ma e nyere onye ọ bụla n’ime anyị obiọma na-erughịrị mmadụ dị ka Kraịst si tụọ onyinye ahụ e nyere n’efu n’ihe ọ̀tụ̀tụ̀.
8  Ya mere, o kwuru, sị: “Mgbe ọ rịgooro n’elu, ọ dọọrọ ọtụtụ ndị n’agha; o nyere onyinye n’ụdị mmadụ.”
9  Ma okwu ahụ bụ́ “ọ rịgooro,” gịnị ka ọ pụtara ma ọ bụghị na ọ rịdatakwara n’ebe dị ala, ya bụ, ụwa?
10  Otu onye ahụ nke rịdatara bụkwa onye ahụ nke rịgooro n’ebe dị elu karịa eluigwe niile, ka o wee mee ka ihe niile zuo ezu.
11  O nyere ụfọdụ ka ha bụrụ ndịozi, nyekwa ụfọdụ ka ha bụrụ ndị amụma, nyekwa ụfọdụ ka ha bụrụ ndị na-ezisa ozi ọma, nyekwa ụfọdụ ka ha bụrụ ndị ọzụzụ atụrụ na ndị ozizi,
12  iji na-agbazi ndị nsọ, maka ọrụ ije ozi, maka iwuli ahụ́ nke Kraịst elu,
13  ruo mgbe anyị niile ga-adị n’otu n’okwukwe nakwa n’ezi ihe ọmụma banyere Ọkpara Chineke, ruo mgbe anyị ghọrọ dimkpa, ruo mgbe anyị toruru otú Kraịst toruru;
14  ka anyị wee ghara ịbụkwa ụmụ ọhụrụ, ndị ebili mmiri na-enugharị na ndị ifufe ozizi ọ bụla na-ebugharị, site n’aghụghọ nke ụmụ mmadụ, site ná njehie e ji aghụghọ chepụta.
15  Kama n’ikwu eziokwu, ka anyị site n’ịhụnanya tolite n’ihe niile n’ime onye ahụ bụ́ isi, ya bụ, Kraịst.
16  Ọ bụ site n’aka ya ka ahụ́ dum, site n’ịbụ nke e jikọrọ ọnụ n’otu, nke e mekwara ka o kwenyekọọ site na nkwonkwo ọ bụla nke na-enye ihe dị mkpa, dị ka ịrụ ọrụ nke akụkụ ahụ́ nke ọ bụla n’otu n’otu si dị n’ọ̀tụ̀tụ̀ kwesịrị ekwesị, na-eme ka ahụ́ na-eto eto maka iwuli onwe ya elu n’ịhụnanya.
17  Ya mere, ihe m na-ekwu ma na-agba àmà ya n’ime Onyenwe anyị bụ ka unu ghara ịnọgide na-eje ije dị nnọọ ka ndị mba ọzọ na-ejekwa n’echiche na-abaghị uru nke uche ha,
18  ebe ha nọ n’ọchịchịrị n’uche, bụrụkwa ndị e kewapụrụ ná ndụ nke si n’aka Chineke, n’ihi amaghị ihe nke dị n’ime ha, n’ihi na ihe adịghị emetụ ha n’obi.
19  Ebe ọ bụ na mmehie ha adịkwaghị ewute ha, ha mikpuru onwe ha n’omume rụrụ arụ iji anyaukwu na-eme ụdị omume adịghị ọcha niile.
20  Ma unu amụtaghị Kraịst dị ka onye dị otú ahụ,
21  ma ọ bụrụhaala na unu nụrụ ihe o kwuru ma bụrụ ndị e sitere n’aka ya zie ihe, dị nnọọ ka eziokwu dị n’ime Jizọs,
22  na unu kwesịrị iyipụ mmadụ ochie ahụ, nke kwekọrọ n’ụzọ unu si eme omume n’oge gara aga, bụrụkwa nke a na-emerụ dị ka ọchịchọ aghụghọ ya si dị;
23  kama nke ahụ, unu kwesịrị ime ka ike nke na-eduzi uche unu dị ọhụrụ,
24  unu kwesịkwara iyiri mmadụ ọhụrụ ahụ nke e kere dị ka uche Chineke si dị, n’ezi omume na iguzosi ike n’ihe.
25  Ya mere, ebe unu hapụworo okwu ụgha, ka onye ọ bụla n’ime unu na-agwa onye agbata obi ya eziokwu, n’ihi na anyị bụ akụkụ dị iche iche nke otu ahụ́.
26  Weenụ iwe, ma unu emehiela; unu anọkwala na-ewe iwe ruo mgbe anyanwụ dara,
27  unu enyekwala Ekwensu ohere.
28  Ka onye na-ezu ohi kwụsị izu ohi, kama ka ọ rụsie ọrụ ike, jiri aka ya na-arụ ọrụ ọma, ka o wee nwee ihe ọ ga-ekenye onye nọ ná mkpa.
29  Ka okwu rere ure ghara isi unu n’ọnụ pụta, kama nke ahụ, ka ọ bụrụ okwu dị mma maka iwuli elu dị ka ọ pụrụ ịdị mkpa, ka o wee mee ka ndị na-anụ ya nweta ihe dị mma.
30  Unu adịkwala na-eme ka mmụọ nsọ Chineke nwee mwute, bụ́ nke e ji kaa unu akara maka ụbọchị a ga-eji ihe mgbapụta tọhapụ unu.
31  Wepụnụ obi ilu niile na iwe na ọnụma na iti mkpu na okwu mkparị, tinyere ihe ọjọọ niile, n’etiti unu.
32  Ma nweenụ obiọma n’ebe ibe unu nọ, na-enwekwanụ obi ọmịiko, na-agbagharanụ ibe unu kpamkpam dị nnọọ ka Chineke sikwa n’aka Kraịst gbaghara unu kpamkpam.
Efesọs 5
1 Ya mere, ghọọnụ ndị na-eṅomi Chineke, dị ka ụmụ a hụrụ n’anya,
2  na-ejekwanụ ije n’ịhụnanya, dị nnọọ ka Kraịst hụkwara unu n’anya ma nyefee onwe ya maka unu dị ka onyinye na àjà, ka ọ bụrụ ihe na-esi ísì ụtọ nye Chineke.
3  Ka a ghara ịkpọtụdị ịkwa iko na ụdị adịghị ọcha ọ bụla ma ọ bụ anyaukwu aha n’etiti unu, dị nnọọ ka o kwesịrị ndị nsọ;
4  ma ọ bụ omume ihere ma ọ bụ okwu nzuzu ma ọ bụ okwu njakịrị rụrụ arụ, bụ́ ihe ndị na-ekwesịghị ekwesị, kama nke ahụ ikele Chineke.
5  N’ihi na unu maara nke a, unu onwe unu ghọtakwara na ọ dịghị onye na-akwa iko ma ọ bụ onye na-adịghị ọcha ma ọ bụ onye anyaukwu—nke pụtara ịbụ onye na-ekpere arụsị—nwere ihe nketa ọ bụla n’alaeze nke Kraịst na nke Chineke.
6  Unu ekwela ka mmadụ ọ bụla jiri okwu efu ghọgbuo unu, n’ihi na ọ bụ n’ihi ihe ndị ahụ e bu ụzọ kwuo ka ọnụma nke Chineke na-abịakwasị ụmụ nnupụisi.
7  Ya mere, unu na ha enwekọla ihe ọ bụla;
8  n’ihi na unu bụbu ọchịchịrị, ma ugbu a unu bụ ìhè n’ime Onyenwe anyị. Na-ejenụ ije dị ka ụmụ nke ìhè,
9  n’ihi na mkpụrụ nke ìhè ahụ bụ ụdị ịdị mma ọ bụla na ụdị ezi omume ọ bụla na ụdị eziokwu ọ bụla.
10  Na-achọpụtanụ ihe dị Onyenwe anyị mma;
11  kwụsịkwanụ iso ha na-ekere òkè n’ọrụ ndị na-adịghị amị mkpụrụ bụ́ ndị dịịrị ọchịchịrị, ma, kama nke ahụ, ọbụna na-akatọnụ ha,
12  n’ihi na ihe ndị ha na-eme na nzuzo na-emedị ihere ịkọ akọ.
13  Ìhè ahụ na-emekwa ka ihe niile a na-akatọ akatọ pụta ìhè, n’ihi na ihe ọ bụla nke a na-eme ka ọ pụta ìhè bụ ìhè.
14  Ya mere, ọ na-ekwu, sị: “Teta, gị onye na-arahụ ụra, sikwa ná ndị nwụrụ anwụ bilie, Kraịst ga-enwukwasịkwa gị.”
15  Ya mere, na-echesinụ nche ike ka otú unu si na-eje ije ghara ịdị ka ndị na-amaghị ihe kama dị ka ndị maara ihe,
16  na-azụtara onwe unu oge kwesịrị ekwesị, n’ihi na ụbọchị ndị a jọrọ njọ.
17  N’ihi nke a, kwụsịnụ ịbụ ndị na-enweghị ezi uche, kama nọgidenụ na-aghọta ihe uche Jehova bụ.
18  Unu adịkwala na-aṅụbiga mmanya ókè, nke ndụ ịla n’iyi dị na ya, kama na-ejupụtanụ na mmụọ nsọ,
19  jirinụ abụ ọma na ito Chineke na abụ ime mmụọ na-agwa ibe unu okwu, na-abụ abụ ma na-agụ egwú olu ụtọ n’obi unu nye Jehova,
20  na-ekele Chineke bụ́ Nna anyị mgbe niile maka ihe niile n’aha Onyenwe anyị Jizọs Kraịst.
21  Na-edonụ onwe unu n’okpuru ibe unu n’ịtụ egwu Kraịst.
22  Ka ndị bụ́ nwunye na-edo onwe ha n’okpuru ndị di ha dị ka n’okpuru Onyenwe anyị,
23  n’ihi na di bụ isi nke nwunye ya dị ka Kraịst bụkwa isi nke ọgbakọ ahụ, ebe ọ bụ onye nzọpụta nke ahụ́ a.
24  N’eziokwu, dị ka ọgbakọ ahụ si na-edo onwe ya n’okpuru Kraịst, ka ndị bụ́ nwunye sikwa otú ahụ na-edo onwe ha n’okpuru di ha n’ihe niile.
25  Ndị bụ́ di, na-ahụnụ nwunye unu n’anya, dị nnọọ ka Kraịst hụkwara ọgbakọ ahụ n’anya ma nyefee onwe ya maka ya,
26  ka o wee doo ya nsọ, jirikwa mmiri saa ya wee mee ka ọ dị ọcha site n’okwu Chineke,
27  ka o wee chee ọgbakọ ahụ n’ihu onwe ya n’ịma mma ya, n’enweghị ntụpọ ma ọ bụ ahụ́ ndọlị ma ọ bụ ihe ọ bụla dị otú ahụ, kama ka o wee dị nsọ, gharakwa inwe mmerụ.
28  N’ụzọ dị otú a, ndị bụ́ di kwesịrị ịdị na-ahụ nwunye ha n’anya dị ka ahụ́ nke ha. Onye hụrụ nwunye ya n’anya hụrụ onwe ya n’anya,
29  n’ihi na ọ dịghị onye kpọtụworo anụ ahụ́ ya asị; kama ọ na-azụ ya, na-elekọtakwa ya, dị ka Kraịst na-emekwara ọgbakọ ya,
30  n’ihi na anyị bụ akụkụ dị iche iche nke ahụ́ ya.
31  “N’ihi nke a, nwoke ga-ahapụ nna ya na nne ya wee rapara n’ahụ́ nwunye ya, ha abụọ ga-aghọkwa otu anụ ahụ́.”
32  Ihe nzuzo a dị nsọ dị ukwuu. Ana m ekwu banyere Kraịst na ọgbakọ.
33  Otú ọ dị, ka onye ọ bụla n’ime unu hụ nwunye ya n’anya dị ka ọ hụrụ onwe ya n’anya; n’aka nke ọzọ, onye bụ́ nwunye kwesịrị ịdị na-akwanyere di ya ùgwù nke ukwuu.
Efesọs 6
1 Ndị bụ́ ụmụ, na-eruberenụ ndị mụrụ unu isi n’ime Onyenwe anyị, n’ihi na nke a bụ ezi omume:
2  “Sọpụrụ nna gị na nne gị”; nke bụ́ ihe mbụ e nyere n’iwu nke nwere nkwa:
3  “Ka ihe wee gaziere gị, ka i wee dị ogologo ndụ n’elu ụwa.”
4  Unu ndị bụ́ nna, unu emela ụmụ unu ihe iwe, kama na-azụlitenụ ha n’ọzụzụ na nduzi echiche nke si n’aka Jehova.
5  Unu ndị bụ́ ohu, jirinụ egwu na ịma jijiji na ezi obi na-erubere ndị bụ́ nna ukwu unu n’ụwa isi, dị ka ọ̀ bụ Kraịst ka unu na-erubere isi,
6  ọ bụghị naanị mgbe a na-ele unu anya, dị ka ndị na-eme ihe na-atọ ndị mmadụ ụtọ, kama dị ka ndị ohu Kraịst, ndị ji mkpụrụ obi dum na-eme uche Chineke.
7  Bụrụnụ ndị ohu nwere ezi obi, dị ka ọ̀ bụ Jehova ka unu bụ ohu ya, ọ bụghị ndị mmadụ,
8  n’ihi na unu maara na onye ọ bụla ga-anata ụgwọ ọrụ ya n’aka Jehova, n’agbanyeghị ihe ọma ọ bụla o mere, ma ọ̀ bụ ohu ma ọ bụ onye nweere onwe ya.
9  Unu ndị bụ́ nna ukwu, nọgidenụ na-emere ha otu ihe ahụ, kwụsịnụ iyi ha egwu, n’ihi na unu maara na Nna Ukwu nke unu na ha nọ n’eluigwe, ọ dịghịkwa ele mmadụ anya n’ihu.
10  N’ikpeazụ, nọgidenụ na-enweta ike n’ime Onyenwe anyị nakwa n’ịdị ike nke ume ya.
11  Yirinụ ekike agha zuru ezu nke si n’aka Chineke, ka unu wee nwee ike iguzosi ike megide atụmatụ aghụghọ nke Ekwensu;
12  n’ihi na anyị nwere mgba, ọ bụghị megide ọbara na anụ ahụ́, kama megide ọchịchị, megide ikike, megide ndị na-achị ụwa nke ọchịchịrị a, megide ìgwè ndị mmụọ ọjọọ n’ebe ndị dị n’eluigwe.
13  N’ihi nke a, chịrịnụ ekike agha zuru ezu nke si n’aka Chineke, ka unu wee nwee ike iguzo n’ajọ ụbọchị ahụ, ka unu wee guzosie ike mgbe unu mezuworo ihe niile.
14  Ya mere, guzosienụ ike, werenụ eziokwu kee úkwù unu, yirinụ ihe mgbochi obi bụ́ ezi omume,
15  yirikwanụ akpụkpọ ụkwụ bụ́ ngwá ọrụ nke ozi ọma nke udo n’ụkwụ unu.
16  Karịsịa ihe niile, burunụ ọta ukwu bụ́ okwukwe, nke unu ga-eji nwee ike imenyụ akụ́ ụta niile na-ere ọkụ nke ajọ onye ahụ.
17  Narakwanụ okpu agha bụ́ nzọpụta, na mma agha nke mmụọ nsọ, ya bụ, okwu Chineke,
18  ka unu ji ụdị ikpe ekpere ọ bụla na ụdị ịrịọsi arịrịọ ike ọ bụla na-anọgide n’ekpere n’oge niile n’ime mmụọ nsọ. Iji mee nke ahụ, mụrụnụ anya mgbe niile, na-arịọsikwanụ arịrịọ ike n’ihi ndị nsọ niile,
19  nakwa n’ihi m, ka e wee nye m ike ikwu okwu ma m meghee ọnụ m, ka m wee jiri nkwuwa okwu mee ka a mara ihe nzuzo dị nsọ banyere ozi ọma ahụ,
20  nke m bụ onye nnọchiteanya ya n’agbụ ígwè; ka m wee na-ekwu banyere ya n’atụghị egwu dị ka m kwesịrị ikwu.
21  Ka unu wee marakwa ihe niile m na-eme, na otú m mere. Tikikọs ga-eme ka unu mara ihe niile. Ọ bụ nwanna a hụrụ n’anya na onye ozi nke kwesịrị ntụkwasị obi n’ime Onyenwe anyị.
22  Ọ bụ ya mere m ji na-ezitere ya unu, ka unu wee mara ihe banyere anyị, ka o wee kasiekwa unu obi.
23  Ka udo na ịhụnanya dịrị ụmụnna anyị, ya na okwukwe nke si n’aka Chineke bụ́ Nna nakwa Onyenwe anyị Jizọs Kraịst.
24  Ka obiọma na-erughịrị mmadụ dịnyere ndị niile ịhụnanya ha nwere n’ebe Onyenwe anyị Jizọs Kraịst nọ na-apụghị ire ure.
Filipaị 1
1 Pọl na Timoti, ndị ohu Kraịst Jizọs, na-edetara unu ndị nsọ niile ha na Kraịst Jizọs dị n’otu bụ́ ndị nọ na Filipaị akwụkwọ, tinyere ndị nlekọta na ndị ohu na-eje ozi:
2  Ka obiọma na-erughịrị mmadụ na udo nke si n’aka Chineke bụ́ Nna anyị nakwa Onyenwe anyị Jizọs Kraịst dịrị unu.
3  Ana m ekele Chineke m mgbe niile n’oge ọ bụla m chetara unu
4  n’arịrịọ niile m na-arịọsi ike n’ihi unu niile, mgbe m ji ọṅụ na-arịọsi arịrịọ ike,
5  n’ihi ọrụ unu rụworo n’ịgbasa ozi ọma malite n’ụbọchị mbụ ruo ugbu a.
6  N’ihi na enwere m obi ike na onye malitere ọrụ ọma n’ebe unu nọ ga-arụzu ya ruo n’ụbọchị nke Jizọs Kraịst.
7  O ziri nnọọ ezi na m nwere echiche dị otú a banyere unu niile, n’ihi na ebu m unu n’obi, ebe unu niile bụ ndị mụ na ha na-eketakọ obiọma ahụ na-erughịrị mmadụ, ma n’agbụ ụlọ mkpọrọ m ma n’ịkwado ozi ọma na iji iwu mee ka o guzosie ike.
8  N’ihi na Chineke bụ onye akaebe m banyere otú agụụ unu si na-agụsi m ike n’ụdị obi ọmịiko ahụ Kraịst Jizọs nwere.
9  Ihe m na-ekpe n’ekpere bụ ka ịhụnanya unu na-abawanye ụba, ka unu nweekwa ezi ihe ọmụma na nghọta zuru ezu;
10  ka unu wee chọpụta ihe ndị ka mkpa, ka unu wee bụrụ ndị na-enweghị ntụpọ, gharakwa ịbụ ndị na-eme ka ndị ọzọ sụọ ngọngọ ruo ụbọchị nke Kraịst,
11  ka unu wee jupụta ná mkpụrụ ezi omume, nke si n’aka Jizọs Kraịst, iji wetara Chineke otuto na ịja mma.
12  Ma achọrọ m ka unu mara, ụmụnna m, na ihe mere m emewo ka ozi ọma na-aga n’ihu kama ime ka ọ ghara ịga n’ihu,
13  nke mere na Ndị Nche Eze niile na ndị niile ọzọ amarawo nke ọma banyere agbụ e kere m n’ihi Kraịst;
14  ebe agbụ ụlọ mkpọrọ m meworo ka ihe ka ọtụtụ n’ụmụnna n’ime Onyenwe anyị nwee obi ike, ha na-egosi obi ike karị n’ikwu okwu Chineke n’atụghị egwu.
15  N’eziokwu, ụfọdụ na-ekwusa Kraịst n’ihi anyaụfụ na ịma aka, ma ndị ọzọ ji ezi obi na-ekwusa ya.
16  Ndị nke abụọ a na-ekwusa Kraịst n’ihi ịhụnanya, n’ihi na ha maara na m dị njikere n’ebe a ịgbachitere ozi ọma ahụ;
17  ma ndị nke mbụ na-eme ya n’ihi esemokwu, ọ bụghị n’ebumnobi dị ọcha, n’ihi na ihe ha chọrọ bụ ịkpalitere m mkpagbu n’agbụ ụlọ mkpọrọ m.
18  Ọ̀ dị ihe o mere? Ọ dịghị, ọ bụ naanị na a na-ekwusa Kraịst n’ụzọ ọ bụla, ma ọ bụ n’aghụghọ ma ọ bụ n’eziokwu, ana m aṅụrịkwa ọṅụ n’ihi ya. N’eziokwu, m ga na-aṅụrị ọṅụ,
19  n’ihi na amaara m na nke a ga-eme ka a zọpụta m site n’arịrịọ unu na-arịọsi ike, sitekwa na mmụọ Jizọs Kraịst nke a ga-enye m,
20  dị ka m na-atụsi anya ike, dịkwa ka olileanya m nwere si dị, a gaghị emenye m ihere n’ụzọ ọ bụla, kama site n’oké nkwuwa okwu, a ga-eto Kraịst ugbu a site n’ahụ́ m, dị ka a na-eme mgbe niile n’oge gara aga, ma ọ bụ site ná ndụ ma ọ bụ site n’ọnwụ.
21  N’ihi na n’ebe m nọ, ịdị ndụ bụ Kraịst, ịnwụ anwụ bụkwa uru.
22  Ma ọ bụrụ na mụ anọgide dịrị ndụ n’anụ ahụ́, ọ bụ nke a bụ mkpụrụ nke ọrụ m ga-amịpụta—ma ekwubeghị m nke m ga-ahọrọ.
23  Ihe abụọ ndị a na-enye m nsogbu; ma ihe m chọrọ bụ ntọhapụ na iso Kraịst nọrọ, n’ihi na, n’ezie, nke a ka nnọọ mma.
24  Otú ọ dị, ọ dị mkpa karị ka m nọgide n’anụ ahụ́ n’ihi unu.
25  Ya mere, ebe m nwere obi ike n’ihe a, amaara m na m ga-anọgide, m ga-anọnyekwara unu niile ka unu wee nwee ọganihu na ọṅụ nke na-abịa site n’okwukwe unu,
26  ka aṅụrị unu wee jubiga ókè n’ime Kraịst Jizọs n’ihi m site n’ọnụnọ m ga-anọ ọzọ n’etiti unu.
27  Ma na-akpanụ àgwà n’ụzọ kwesịrị ozi ọma banyere Kraịst, ka m wee nụ ihe banyere unu, ma m̀ bịara hụ unu ma ọ̀ bụ na mụ anọghị ya, na unu guzosiri ike n’otu mmụọ, jiri otu mkpụrụ obi na-agbakọ mbọ maka okwukwe nke sitere n’ozi ọma,
28  gharakwa ịbụ ndị ndị na-emegide unu na-emenye ụjọ n’ụzọ ọ bụla. Ihe a bụụrụ ha ihe na-egosi na a ga-ebibi ha, ma bụrụ ihe na-egosi na a ga-azọpụta unu; ihe àmà a sikwa n’aka Chineke,
29  n’ihi na ọ bụ unu ka e nyere ihe ùgwù ahụ n’ihi Kraịst, ọ bụghị naanị ka unu nwee okwukwe n’ebe ọ nọ, kama ka unu taakwa ahụhụ n’ihi ya.
30  N’ihi na unu na-agba otu mgba ahụ unu hụrụ na m na-agba, nke unu nụkwara ugbu a na m na-agba.
Filipaị 2
1 Ya mere, ọ bụrụ na e nwere agbamume ọ bụla n’ime Kraịst, ọ bụrụ na e nwere ngụgụ obi ọ bụla nke ịhụnanya, ọ bụrụ na e nwere mmụọ ọ bụla nke ichebara ibe unu echiche, ọ bụrụ na e nwere obi ọmịiko na obi ebere ọ bụla,
2  meenụ ka ọṅụ m zuo ezu site n’inwe otu obi nakwa inwe otu ịhụnanya, bụrụ ndị e jikọrọ ná mkpụrụ obi, na-eburu otu echiche ahụ n’uche,
3  ghara ime ihe ọ bụla n’ihi esemokwu ma ọ bụ n’ihi ịbụ ndị onwe ha na-ebu isi, kama n’ịdị nwayọọ n’obi na-ewere na ndị ọzọ ka unu,
4  na-elekwasị anya, ọ bụghị naanị n’ọdịmma onwe unu, kamakwa n’ọdịmma nke ndị ọzọ.
5  Nweenụ ụdị echiche a n’ime onwe unu bụ́ nke Kraịst Jizọs nwekwara,
6  onye dịrị n’ụdị Chineke, ma o cheghị echiche ịnara ọkwá n’ike, ya bụ, ka ọ hara ka Chineke.
7  Ee e, kama o mere onwe ya ihe efu ma were ọdịdị onye ohu, wee dịrị n’oyiyi mmadụ.
8  Mgbe ọ hụrụ onwe ya n’ụdị mmadụ, o wedara onwe ya ala wee rube isi ruo ọnwụ, ee, ọnwụ n’osisi ịta ahụhụ.
9  N’ihi nke a, Chineke buliri ya elu ka ọ nọrọ n’ọkwá ka elu, o jikwa obiọma nye ya aha dị elu karịa aha ọ bụla ọzọ,
10  ka ikpere ọ bụla wee gbuo n’ala n’aha Jizọs, ma nke ndị nọ n’eluigwe ma nke ndị nọ n’elu ụwa ma nke ndị nọ n’okpuru ala,
11  ka ire ọ bụla wee kwupụtakwa na Jizọs Kraịst bụ Onyenwe anyị iji wetara Chineke bụ́ Nna otuto.
12  N’ihi ya, ndị m hụrụ n’anya, otú ahụ unu si na-erube isi mgbe niile, ọ bụghị naanị mgbe m nọ ya, kama ugbu a m na-anọghị ya, na-erubenụ isi karị, jirinụ egwu na ịma jijiji na-eme ihe ga-ewetara unu nzọpụta;
13  n’ihi na ọ bụ Chineke na-arụ ọrụ n’ime unu, n’ihi ihe dị ya ụtọ, ka unu wee na-enwe ọchịchọ ma na-eme ihe.
14  Na-emenụ ihe niile n’atamughị ntamu, n’arụghịkwa ụka,
15  ka unu wee bụrụ ndị na-enweghị ihe a ga-eji taa ha ụta na ndị aka ha dị ọcha, ụmụ Chineke ndị na-enweghị mmerụ n’etiti ọgbọ gbagọrọ agbagọ, nke hịgọkwara ahịgọ, bụ́ ndị unu na-enwu n’etiti ha dị ka ndị na-enye ìhè n’ụwa,
16  na-ejidesi okwu nke ndụ ike, ka m wee nwee ihe ga-eme ka m nwee aṅụrị n’ụbọchị Kraịst, na agbaghị m ọsọ n’efu ma ọ bụ rụsie ọrụ ike n’efu.
17  Otú o sina dị, ọ bụrụgodị na a na-awụsa m dị ka àjà ihe ọṅụṅụ n’elu àjà a na-achụ n’ihe metụtara ozi a na-ejere ọha mmadụ, nke okwukwe kpaliri unu ime, enwere m obi ụtọ, esokwa m unu niile na-aṅụrị ọṅụ.
18  Ma n’otu ụzọ ahụ, unu onwe unu, na-enwekwanụ ọṅụ, sorokwanụ m na-aṅụrị ọṅụ.
19  Enwere m olileanya n’ime Onyenwe anyị Jizọs izitere unu Timoti n’oge na-adịghị anya, ka m wee bụrụ mkpụrụ obi nwere obi ụtọ mgbe m ga-amata ihe banyere unu.
20  N’ihi na enweghị m onye ọzọ nke nwere ụdị obi o nwere, bụ́ onye ihe banyere unu ga-emetụ n’obi n’ezie.
21  N’ihi na ndị ọzọ niile na-achọ ọdịmma nke onwe ha, ọ bụghị nke Kraịst Jizọs.
22  Ma unu maara ihe àmà o nyere banyere onwe ya, na dị ka nwata ya na nna ya nọ, o so m bụrụ ohu n’ime ka ozi ọma na-aga n’ihu.
23  Ya mere, ọ bụ onye a ka m nwere olileanya izitere unu ozugbo m hụrụ otú ihe si dịrị m.
24  N’ezie, enwere m obi ike n’ime Onyenwe anyị na mụ onwe m ga-abịa n’oge na-adịghị anya.
25  Otú ọ dị, echere m na ọ dị mkpa izitere unu Epafrọdaịtọs, nwanna m na onye ọrụ ibe m na onye agha ibe m, ọ bụkwa onye na-ejere unu ozi na onye na-ejere m ozi maka igboro m mkpa m,
26  n’ihi na ọ na-agụsi ya agụụ ike ịhụ unu niile, ọ dakwara mbà n’obi n’ihi na unu nụrụ na ọ dara ọrịa.
27  Ee, n’ezie, ọ dara ọrịa nke na ọ fọrọ nke nta ka ọ nwụọ; ma Chineke meere ya ebere, n’eziokwu, ọ bụghị naanị ya, kama o mekwaara mụ onwe m, ka m wee ghara ịnọ n’iru uju ruwe uju ọzọ.
28  Ya mere, ana m ezite ya nnọọ ngwa ngwa, ka unu wee ṅụrịa ọṅụ ọzọ mgbe unu ga-ahụ ya, mụ onwe m ewee ghara iru uju.
29  Ya mere, jirinụ ọṅụ niile nabata ya dị ka unu si anabata ndị na-eso ụzọ Onyenwe anyị; na-akwanyerenụ ndị dị otú ahụ ùgwù,
30  n’ihi na ọ fọrọ ntakịrị ka ọ nwụọ n’ihi ọrụ Onyenwe anyị, o tinyekwara mkpụrụ obi ya n’ihe ihe ize ndụ, ka o wee jeere m ozi unu gaara ejere m ma a sị na unu nọ n’ebe a.
Filipaị 3
1 N’ikpeazụ, ụmụnna m, na-aṅụrịnụ ọṅụ n’ime Onyenwe anyị. Idetara unu akwụkwọ banyere otu ihe ahụ ugboro ugboro adịghị enye m nsogbu, kama ọ bụụrụ unu ihe nchebe.
2  Lezienụ anya maka ndị dị ka nkịta, lezienụ anya maka ndị na-arụ ọrụ ọjọọ, leziekwanụ anya maka ndị na-ebepụ ahụ́ ha.
3  N’ihi na ọ bụ anyị bụ ndị nwere ezi ibi úgwù, ndị na-eje ozi dị nsọ site na mmụọ Chineke, anyị jikwa Kraịst Jizọs anya isi, anyị enweghịkwa obi ike n’anụ ahụ́,
4  ọ bụ ezie na mụ onwe m nwere ihe mere m ga-eji nwee obi ike n’anụ ahụ́, ma ọ bụrụ na ọ dị onye ọ bụla nwere. Ọ bụrụ na onye ọ bụla ọzọ echee na ya nwere ihe mere ọ ga-eji nwee obi ike n’anụ ahụ́, m nwere karịa ya:
5  e biri m úgwù n’ụbọchị nke asatọ, esi m n’ezinụlọ Izrel, n’ebo Benjamin, abụ m onye Hibru nke ndị Hibru mụrụ; n’ihe banyere iwu, abụ m onye Farisii;
6  n’ihe banyere ịnụ ọkụ n’obi, akpagburu m ọgbakọ; n’ihe banyere ezi omume dị ka iwu si dị, abụ m onye na-enweghị ihe a ga-eji taa ya ụta.
7  Ma, ihe ndị bụụrụ m uru, m weere ha dị ka ihe na-abaghị uru n’ihi Kraịst.
8  N’ihi nke ahụ, ana m agụ ihe niile n’ezie dị ka ihe na-abaghị uru n’ihi uru na-enweghị atụ nke ihe ọmụma banyere Kraịst Jizọs Onyenwe m bara. N’ihi ya, ekwerewo m ka ihe niile funahụ m, ana m agụkwa ha dị ka nnukwu ihe e kpofuru ekpofu, ka m wee rite uru n’ime Kraịst
9  ma bụrụ onye mụ na ya dị n’otu. Nke a adabereghị n’ezi omume nke m, nke na-esi n’idebe iwu, kama n’okwukwe e nwere na Kraịst, bụ́ ezi omume nke si n’aka Chineke n’ihi okwukwe,
10  ka m wee mara ya, marakwa ike nke mbilite n’ọnwụ ya, kerekwa òkè n’ahụhụ ya, nyefeekwa onwe m n’aka ụdị ọnwụ ahụ ọ nwụrụ,
11  ka m wee hụ ma ò nwere ụzọ m ga-esi nweta mbilite n’ọnwụ bu ụzọ site ná ndị nwụrụ anwụ.
12  Ọ bụghị na mụ anatawo ya ma ọ bụ na e mewo ka m zuo okè, kama m na-achụso ya iji hụ ma m̀ ga-ejide ihe ahụ ọ bụ n’ihi ya ka Kraịst Jizọs ji jide m.
13  Ụmụnna m, agụbeghị m onwe m n’onye jidere ya; kama o nwere otu ihe dị na ya: Ana m echefu ihe ndị dị n’azụ, na-amatịkwa onwe m inweta ihe ndị dị n’ihu,
14  ana m achụso ihe mgbaru ọsọ ahụ iji nweta ihe a na-agbata n’ọsọ, bụ́ òkù a kpọrọ ịga eluigwe, nke Chineke kpọrọ site n’aka Kraịst Jizọs.
15  Ya mere, ka anyị niile bụ́ ndị tozuru okè nwee ụdị echiche a; ọ bụrụ na unu nwere echiche dị iche n’ụzọ ọ bụla, Chineke ga-ekpughere unu echiche ahụ ziri ezi.
16  Ka o sina dị, ruo n’otú anyị nweruru ọganihu, ka anyị na-eje ije n’ụzọ kwesịrị ekwesị n’otu ụkpụrụ a.
17  Ụmụnna m, bụrụnụ ndị dị n’otu n’iṅomi m, na-elegidekwanụ anya ná ndị na-eje ije dị ka ihe nlereanya anyị hapụụrụ unu si dị.
18  N’ihi na e nwere ọtụtụ ndị, m na-ekwu banyere ha mgbe mgbe n’oge gara aga, ma ugbu a, eji m ákwá na-ekwu banyere ha, ya bụ, ndị na-eje ije dị ka ndị iro nke osisi ịta ahụhụ nke Kraịst,
19  ọgwụgwụ ha bụ mbibi, chi ha bụ afọ ha, otuto ha dịkwa n’ihere ha, ha na-atụkwasịkwa uche ha n’ihe ndị dị n’ụwa.
20  Ma ikike anyị nwere dị ka ndị amaala dị n’eluigwe, bụ́ ebe onye nzọpụta, bụ́ Onyenwe anyị Jizọs Kraịst, onye anyị na-echeresi ike, ga-esi bịa
21  onye ga-agbanwe ọdịdị ahụ́ anyị e wedara n’ala ka o kwekọọ n’ahụ́ ya dị ebube dị ka ịrụ ọrụ nke ike o nwere si dị, ya bụ, ido ihe niile n’okpuru onwe ya.
Filipaị 4
1 N’ihi ya, ụmụnna m m hụrụ n’anya, ndị agụụ ha na-agụsi m ike, ọṅụ m na okpueze m, guzosienụ ike otú a n’ime Onyenwe anyị, ndị m hụrụ n’anya.
2  Ana m agba Yuodia na Sintiki ume ka ha nwee otu obi n’ime Onyenwe anyị.
3  Ee, ana m arịọkwa gị, ezigbo onye so m nyara yok, ka ị na-enyere ụmụ nwaanyị ndị a aka, bụ́ ndị mụ na ha gbakọrọ mbọ ọnụ n’ozi ọma, ha na Klement na ndị ọrụ ibe m ndị ọzọ, ndị aha ha dị n’akwụkwọ nke ndụ.
4  Na-aṅụrịnụ ọṅụ mgbe niile n’ime Onyenwe anyị. Aga m asị ọzọ, Na-aṅụrịnụ ọṅụ!
5  Meenụ ka mmadụ niile mara na unu nwere ezi uche. Onyenwe anyị nọ nso.
6  Unu echegbula onwe unu banyere ihe ọ bụla, kama n’ihe niile, jirinụ ekpere na ịrịọsi arịrịọ ike na inye ekele mee ka Chineke mara ihe unu na-arịọ;
7  udo nke Chineke nke karịrị echiche niile ga-eche obi unu na ike iche echiche unu nche site n’aka Kraịst Jizọs.
8  N’ikpeazụ, ụmụnna m, ihe ọ bụla nke bụ́ eziokwu, ihe ọ bụla nke dị mkpa, ihe ọ bụla nke ziri ezi, ihe ọ bụla nke dị ọcha, ihe ọ bụla nke na-akpali ịhụnanya, ihe ọ bụla nke a na-ekwu okwu ọma banyere ya, omume ọma ọ bụla dịnụ na ihe ọ bụla dịnụ nke kwesịrị otuto, na-echebaranụ ihe ndị a echiche.
9  Ihe ndị unu mụtara n’aka m, nke unu nabatara, nke unu nụkwara ma hụ n’ebe m nọ, na-emenụ ihe ndị a; Chineke nke udo ga-anọnyekwara unu.
10  Ana m aṅụrị ọṅụ nke ukwuu n’ime Onyenwe anyị na unu mesịrị ugbu a malite iche echiche ọzọ banyere m. Unu nọ na-eche echiche banyere m, ma unu enwetaghị ohere igosi ya.
11  Ọ bụghị na m na-ekwu banyere ịnọ n’ụkọ, n’ihi na amụtawo m inwe afọ ojuju n’ọnọdụ ọ bụla m nọ na ya.
12  Amaara m otú e si ebi ndụ mgbe ihe dị ụkọ, amaara m otú e si ebi ndụ mgbe ihe dị n’ụba. N’ihe niile nakwa n’ọnọdụ niile, amụtawo m ma otú e si eriju afọ ma otú e si anọ agụụ, ma otú e si enwe ihe n’ụba ma otú e si anọ n’ụkọ.
13  N’ihe niile, enwere m ike site n’aka onye ahụ nke na-enye m ike.
14  Otú o sina dị, unu mere nke ọma n’ihi na unu nyeere m aka ná mkpagbu m.
15  N’eziokwu, unu ndị Filipaị makwaara na mgbe m malitere izisara unu ozi ọma, mgbe m hapụrụ Masedonia, ọ dịghị ọgbakọ ọ bụla mụ na ya kerịtara òkè n’inye ihe na ịnara ihe, ma e wezụga naanị unu;
16  n’ihi na, ọbụna mgbe m nọ na Tesalonaịka, unu ziteere m ihe ugboro ugboro iji gboo mkpa m.
17  Ọ bụghị na m na-achọsi onyinye ahụ ike, kama ihe m na-achọsi ike bụ mkpụrụ nke na-eme ka e denyekwuoro unu uru n’ihe ndekọ unu.
18  Otú ọ dị, enwere m ihe niile zuuru m, nweekwa ihe n’ụba. Afọ juru m, ebe ọ bụ na mụ anatawo Epafrọdaịtọs ihe unu zitere, nke bụ́ ihe na-esi ìsì ụtọ, àjà a na-anara nke ọma, nke na-atọ Chineke ụtọ.
19  N’ihi ya, Chineke m ga-esi n’aka Kraịst Jizọs nyezuo unu ihe niile na-akpa unu dị ka akụ̀ ya dị ebube si dị.
20  Ka otuto dịrị Chineke bụ́ Nna anyị ruo mgbe niile ebighị ebi. Amen.
21  Keleerenụ m onye nsọ ọ bụla ya na Kraịst Jizọs dị n’otu. Ụmụnna ndị mụ na ha nọ na-ekele unu.
22  Ndị nsọ niile, ma karịsịa, ndị ezinụlọ Siza, na-ekele unu.
23  Ka obiọma Onyenwe anyị Jizọs Kraịst nke na-erughịrị mmadụ dịnyere mmụọ unu na-egosi.
Kọlọsị 1
1 Pọl, onyeozi nke Kraịst Jizọs site n’uche Chineke, na Timoti nwanna anyị,
2  na-edetara unu akwụkwọ, unu ndị nsọ na ụmụnna kwesịrị ntụkwasị obi, ndị ha na Kraịst dị n’otu, bụ́ ndị nọ na Kọlọsi: Ka obiọma na-erughịrị mmadụ na udo nke si n’aka Chineke bụ́ Nna anyị dịrị unu.
3  Anyị na-ekele Chineke bụ́ Nna nke Onyenwe anyị Jizọs Kraịst oge niile mgbe anyị na-ekpe ekpere maka unu,
4  ebe anyị nụrụ banyere okwukwe unu nwere n’ime Kraịst Jizọs na ịhụnanya unu nwere maka ndị nsọ niile
5  n’ihi olileanya ahụ unu nwere, nke e debeere unu n’eluigwe. Unu nụrụ banyere olileanya a na mbụ site ná nkwusa e kwusara eziokwu nke ozi ọma ahụ
6  nke rutere n’ebe unu nọ, ọbụna dị ka ọ na-amị mkpụrụ ma na-amụba n’ụwa niile, dị nnọọ ka ọ na-emekwa n’etiti unu, malite n’ụbọchị unu nụrụ banyere obiọma Chineke nke na-erughịrị mmadụ, matakwa ya n’ụzọ ziri ezi nakwa n’eziokwu.
7  Nke ahụ bụ ihe unu nụrụ n’ọnụ Epafras bụ́ ohu ibe anyị nke anyị hụrụ n’anya, bụ́ onye ozi Kraịst kwesịrị ntụkwasị obi nke na-anọchite anya anyị,
8  onye mekwara ka anyị mara ịhụnanya unu nwere site n’enyemaka nke mmụọ nsọ.
9  Ọ bụ ya mere na anyị akwụsịbeghị ikpe ekpere maka unu malite n’ụbọchị anyị nụrụ ya nakwa ịrịọ arịrịọ ka unu jupụta n’ezi ihe ọmụma nke uche ya n’amamihe niile na nghọta ime mmụọ,
10  ka unu wee na-eje ije n’ụzọ kwesịrị Jehova iji na-eme ihe na-amasị ya n’ụzọ zuru ezu, ka unu na-amị mkpụrụ n’ezi ọrụ ọ bụla ma na-enwekwu ezi ihe ọmụma nke Chineke,
11  ebe ọ bụ na e ji ike niile na-eme ka unu dị ike dị ka ike ya dị ebube si dị, ka unu wee tachie obi n’ụzọ zuru ezu, jirikwa ọṅụ na-enwe ogologo ntachi obi,
12  na-ekele Nna anyị, onye mere ka unu ruo eru iketa òkè n’ihe nketa nke ndị nsọ, bụ́ ndị nọ n’ìhè ahụ.
13  Ọ napụtara anyị n’ikike nke ọchịchịrị ma wega anyị n’alaeze nke Ọkpara nke ịhụnanya ya,
14  onye e si n’aka ya jiri ihe mgbapụta tọhapụ anyị, ya bụ, mgbaghara nke mmehie anyị.
15  Ọ bụ onyinyo nke Chineke a na-apụghị ịhụ anya, onye e bu ụzọ mụọ n’ime ihe niile e kere eke;
16  n’ihi na e si n’aka ya kee ihe ndị ọzọ niile n’eluigwe na n’elu ụwa, ihe ndị a pụrụ ịhụ anya na ihe ndị a na-apụghị ịhụ anya, n’agbanyeghị ma ọ̀ bụ ocheeze ma ọ bụ ịbụisi ma ọ bụ ọchịchị ma ọ bụ ikike. E kere ihe ndị ọzọ niile site n’aka ya nakwa maka ya.
17  Ọ dịkwa tupu ihe ndị ọzọ niile, e mekwara ka ihe ndị ọzọ niile dịrị site n’aka ya,
18  ọ bụkwa isi nke ahụ́ ahụ, ya bụ, ọgbakọ ya. Ọ bụ mmalite, onye e bu ụzọ mụọ, bụ́ onye mbụ si ná ndị nwụrụ anwụ bilie, ka o wee bụrụ onye bu ụzọ n’ihe niile;
19  n’ihi na Chineke hụrụ na ọ dị mma ka ihe niile biri n’ime ya n’ụzọ zuru ezu,
20  na isi n’aka ya mee ka ya na ihe ndị ọzọ niile dị ná mma site n’iji ọbara ahụ ọ wụsịrị n’osisi ịta ahụhụ mee udo, n’agbanyeghị ma ọ̀ bụ ihe ndị dị n’elu ụwa ma ọ bụ ihe ndị dị n’eluigwe.
21  N’ezie, unu ndị e kewapụrụ ekewapụ n’oge gara aga, ndị bụkwa ndị iro n’ihi na uche unu dị n’ọrụ ọjọọ,
22  ọ bụ unu ka o mere ugbu a ka unu na ya dị ná mma site n’anụ ahụ́ nke onye ahụ, site n’ọnwụ ya, ka o wee chee unu n’ihu ya dị ka ndị dị nsọ na ndị na-enweghị mmerụ na ndị a na-adịghị ebo ebubo n’ihu ya,
23  ma ọ bụrụhaala na unu anọgide n’okwukwe, bụrụ ndị e mere ka ha kwụsie ike na ntọala ahụ, bụrụkwa ndị guzosiri ike, ka a ghara ime ka unu si n’olileanya nke ozi ọma ahụ unu nụrụ pụọ, nke e kwusara n’etiti ihe niile e kere eke dị n’okpuru eluigwe. Ọ bụ ozi ọma nke a ka mụ onwe m bụ́ Pọl ghọrọ onye ozi ya.
24  Ana m aṅụrị ọṅụ ugbu a n’ahụhụ m na-ata n’ihi unu. Mụ onwe m na-enweta n’anụ ahụ́ m ihe fọdụrụ ná mkpagbu m ga-enwe n’ihi Kraịst maka ọdịmma nke ahụ́ ya, nke bụ́ ọgbakọ ya.
25  Aghọrọ m onye ozi nke ọgbakọ a dị ka ọrụ nlekọta ụlọ nke Chineke nyere m si dị, bụ́ nke o nyere m maka ọdịmma unu iji kwusaa okwu Chineke n’ụzọ zuru ezu,
26  bụ́ ihe nzuzo ahụ dị nsọ nke e zoro ezo kemgbe usoro ihe ndị gara aga, kemgbe ọgbọ ndị gara aga. Ma ugbu a, e mewo ka ọ pụta ìhè n’ebe ndị nsọ ya nọ,
27  bụ́ ndị ọ masịrị Chineke ime ka ha mara ihe bụ́ akụ̀ dị ebube nke ihe nzuzo a dị nsọ n’etiti ndị mba ọzọ. Ọ bụ ịdị n’otu unu na Kraịst, ya bụ, olileanya unu nwere ikere òkè n’ebube ya.
28  Ọ bụ onye ahụ ka anyị na-ekwusa, na-adụ mmadụ niile ọdụ, jirikwa amamihe niile na-ezi mmadụ niile ihe, ka anyị wee chee mmadụ niile, bụ́ ndị ha na Kraịst dị n’otu, n’ihu Chineke dị ka ndị tozuru okè.
29  Ọ bụ nke a mere m ji na-arụsi ọrụ ike, na-adọgbu onwe m n’ọrụ site n’ike ya, bú nke na-arụ ọrụ n’ime m.
Kọlọsị 2
1 N’ihi na achọrọ m ka unu mata otú m si na-agbasi mgba ike, bụ́ nke m na-agba n’ihi ọdịmma unu nakwa n’ihi ọdịmma nke ndị bi na Leodisia na ndị niile na-ahụbeghị ihu m anya n’anụ ahụ́,
2  ka e wee kasie ha obi, ka e wee jikọọ ha ọnụ n’ịhụnanya, ka ha wee nweta akụ̀ dị ukwuu nke obi ike zuru ezu ná nghọta ha, ka ha wee nweta ezi ihe ọmụma banyere ihe nzuzo dị nsọ nke Chineke, ya bụ, Kraịst.
3  E ji nlezianya zochie akụ̀ niile dị oké ọnụ ahịa nke amamihe na nke ihe ọmụma n’ime ya.
4  Ana m ekwu nke a ka onye ọ bụla ghara iji arụmụka ire ụtọ duhie unu.
5  N’ihi na ọ bụ ezie na anọghị m ya n’anụ ahụ́, ma mụ na unu nọ n’ime mmụọ, m na-aṅụrị ọṅụ, na-ahụkwa na unu na-eme ihe n’usoro, na-ahụkwa otú okwukwe unu n’ebe Kraịst nọ si sie ike.
6  Ya mere, ebe ọ bụ na unu nabatara Kraịst Jizọs bụ́ Onyenwe anyị, na-ejenụ ije dị ka ndị ha na ya dị n’otu,
7  bụrụnụ ndị gbanyere mgbọrọgwụ n’ime ya, ndị a na-ewulikwa elu n’ime ya, ndị a na-eme ka ha gbasie ike n’okwukwe, dị nnọọ ka a kụziiri unu, nweenụ okwukwe na ekele dị ukwuu.
8  Nọrọnụ na nche: ma eleghị anya, a pụrụ inwe onye ga-eburu unu dị ka anụ oriri ya site na nkà ihe ọmụma na aghụghọ efu, dị ka ọdịnala mmadụ si dị, dị ka ihe ndị mbụ nke ụwa si dị, ọ bụghị dị ka Kraịst si dị;
9  n’ihi na ọ bụ n’ime ya ka izu ezu niile nke ọdịdị Chineke bi n’anụ ahụ́.
10  N’ihi ya, unu nwezuru ihe niile site n’aka ya, ya bụ, onye bụ́ isi nke ọchịchị niile na ikike niile.
11  Site ná mmekọrịta unu na ya, e bikwara unu úgwù nke bụ́ úgwù a na-ejighị aka bie site n’ibepụ anụ ahụ́, site n’ibi úgwù nke Kraịst,
12  n’ihi na e likọrọ unu na ya na baptizim ya, sitekwa ná mmekọrịta unu na ya, a kpọlitekọkwara unu na ya site n’okwukwe unu nwere n’ịrụ ọrụ nke Chineke, onye mere ka o si ná ndị nwụrụ anwụ bilie.
13  Ọzọkwa, ọ bụ ezie na unu nwụrụ anwụ ná njehie unu, mgbe a na-ebighịkwa unu úgwù n’anụ ahụ́, Chineke mere ka unu na ya dịkọọ ndụ. O ji obiọma gbaghara anyị njehie anyị niile,
14  hichapụkwa ihe ahụ e ji aka dee nke gbara àmà megide anyị, nke iwu mejupụtara, nke na-emegidekwa anyị; O wepụwokwa ya n’ụzọ site n’ịkụgide ya n’osisi ịta ahụhụ ahụ.
15  Ọ gbara ọchịchị na ikike dị iche iche ọtọ wee gosi ha n’ihu ọha dị ka ndị e meriri emeri, na-edu ha ná ngagharị mmeri site na ya.
16  Ya mere, unu ekwela ka onye ọ bụla kpee unu ikpe n’iri ihe oriri na ịṅụ ihe ọṅụṅụ ma ọ bụ n’ihe banyere ememme ma ọ bụ banyere ememme ọnwa ọhụrụ ma ọ bụ banyere ụbọchị izu ike;
17  n’ihi na ihe ndị ahụ bụ onyinyo nke ihe gaje ịbịa, ma ihe bụ́ ezie dịịrị Kraịst.
18  Unu ekwela ka onye ọ bụla gbochie unu inweta ihe ahụ a na-agbata n’ọsọ, bụ́ onye na-enwe mmasị n’ịdị umeala n’obi ụgha nakwa n’ụdị ofufe a na-efe ndị mmụọ ozi, “ọ na-eguzosi ike” n’ihe ndị ọ hụrụ, onye echiche ya nke anụ ahụ́ na-achị na-afụli elu n’enweghị ezi ihe kpatara ya,
19  ebe ọ na-ejidesighị onye bụ́ isi aka ike, onye ahụ nke ahụ́ dum si n’aka ya na-eto uto ahụ nke Chineke na-eme ka ọ na-eto, ebe a na-enye ya ihe niile, ebe e jikọtakwara ya ọnụ site na nkwonkwo na akwara njikọ ya.
20  Ọ bụrụ na unu na Kraịst nwụkọrọ n’ihe metụtara ihe ndị mbụ nke ụwa, gịnị mere unu ji na-edo onwe unu n’okpuru iwu ndị ahụ, dị ka à ga-asị na unu ka bi n’ụwa, na-asị,
21  “Emetụla aka, edetụla ire, ebitụla aka,”
22  n’ihe banyere ihe niile a ga-ebibi ebibi site n’iji ha mee ihe, dị ka iwu na ozizi ndị mmadụ si dị?
23  A na-egosipụta ihe ndị ahụ n’ụdị ofufe nke mmadụ na-amanye onwe ya ịgbaso, n’ịdị umeala n’obi ụgha, nakwa n’ịta onwe onye ahụhụ. N’ezie, e nwere ihe yiri amamihe na ha, ma ọ dịghị uru ha bara n’ịlụso ọchịchọ anụ ahụ́ ọgụ.
Kọlọsị 3
1 Ma, ọ bụrụ na a kpọlitere unu na Kraịst, na-achọnụ ihe ndị dị n’elu, bụ́ ebe Kraịst nọ ọdụ n’aka nri nke Chineke.
2  Na-atụkwasịnụ uche n’ihe ndị dị n’elu, ọ bụghị n’ihe ndị dị n’elu ụwa.
3  N’ihi na unu nwụrụ, e zobewokwa ndụ unu n’ebe Kraịst nọ dị ka uche Chineke si dị.
4  Mgbe a ga-eme ka Kraịst, bụ́ ndụ anyị, pụta ìhè, mgbe ahụ ka a ga-emekwa ka unu na ya pụta ìhè n’ebube.
5  Ya mere, meenụ ka akụkụ ahụ́ unu ndị dị n’elu ụwa nwụọ n’ihe banyere ịkwa iko, adịghị ọcha, agụụ mmekọahụ, ọchịchọ ọjọọ, na anyaukwu, nke bụ́ ikpere arụsị.
6  Ọ bụ n’ihi ihe ndị ahụ ka ọnụma Chineke ji abịa.
7  Unu jere ije n’ihe ndị ahụ n’oge gara aga, mgbe unu biri ndụ n’ime ha.
8  Ma ugbu a, wepụnụ ha niile n’ebe unu nọ, ya bụ, ọnụma, iwe, ihe ọjọọ, okwu mkparị, wepụkwanụ okwu rụrụ arụ n’ọnụ unu.
9  Unu adịla na-aghara ibe unu ụgha. Yipụnụ mmadụ ochie ahụ na omume ya,
10  ma yirinụ mmadụ ọhụrụ ahụ, nke a na-esite n’ezi ihe ọmụma na-eme ka ọ dị ọhụrụ dị ka onyinyo nke Onye ahụ kere ya si dị.
11  Na nke a, enweghị onye Grik ma ọ bụ onye Juu, ibi úgwù ma ọ bụ ebighị úgwù, onye mba ọzọ, onye Sitia, ohu ma ọ bụ onye nweere onwe ya, kama Kraịst bụ ihe niile, nọrọkwa n’ime mmadụ niile.
12  Ya mere, dị ka ndị Chineke họọrọ, ndị dị nsọ a hụrụ n’anya, yirinụ obi ọmịiko, obiọma, ịdị umeala n’obi, ịdị nwayọọ, na ogologo ntachi obi, dị ka uwe.
13  Na-ediri ibe unu ihe ma na-agbaghara ibe unu kpamkpam ma ọ bụrụ na onye ọ bụla nwere ihe mere ọ ga-eji mee mkpesa megide ibe ya. Ọbụna dị ka Jehova gbaghaara unu kpamkpam, na-emekwanụ otú ahụ.
14  Ma, e wezụga ihe ndị a niile, yirinụ ịhụnanya dị ka uwe, n’ihi na ọ bụ ihe nkekọ zuru okè nke ịdị n’otu.
15  Kwenụ ka udo nke Kraịst na-achịkwa obi unu, n’ihi na, n’eziokwu, ọ bụ na ya ka a kpọrọ unu n’otu ahụ́. Gosikwanụ na unu bụ ndị nwere ekele.
16  Kwenụ ka okwu nke Kraịst biri n’ime unu n’ụba, ka o meekwa ka unu nwee amamihe niile. Jirinụ abụ ọma na otuto a na-enye Chineke na abụ ime mmụọ na amara na-ezi ibe unu ihe, na-adụkwa ibe unu ọdụ, na-abụkunụ Jehova abụ n’ime obi unu.
17  Ihe ọ bụla unu na-eme, n’okwu ọnụ ma ọ bụ n’ọrụ, na-emenụ ihe niile n’aha Onyenwe anyị Jizọs, na-ekele Chineke bụ́ Nna site n’aka ya.
18  Unu ndị bụ́ nwunye, na-edonụ onwe unu n’okpuru di unu, dị ka o kwesịrị ekwesị n’ime Onyenwe anyị.
19  Unu ndị bụ́ di, na-ahụnụ nwunye unu n’anya, unu ewesola ha oké iwe.
20  Unu ndị bụ́ ụmụ, na-eruberenụ ndị mụrụ unu isi n’ihe niile, n’ihi na nke a na-atọ Onyenwe anyị ụtọ.
21  Unu ndị bụ́ nna, unu adịla na-akpasu ụmụ unu iwe, ka ha wee ghara ịda mbà n’obi.
22  Unu ndị bụ́ ohu, na-eruberenụ ndị bụ́ nna ukwu unu n’ụwa isi n’ihe niile, ọ bụghị naanị mgbe a na-ele unu anya, dị ka ndị na-eme ihe na-atọ ndị mmadụ ụtọ, kama jirinụ ezi obi na egwu Jehova na-eme ya.
23  Ihe ọ bụla unu na-eme, jirinụ mkpụrụ obi dum na-eme ya dị ka ọ̀ bụ Jehova ka unu na-emere ya, ọ bụghị ndị mmadụ,
24  n’ihi na unu maara na ọ bụ site n’aka Jehova ka unu ga-anata ụgwọ ọrụ kwesịrị ekwesị nke bụ́ ihe nketa ahụ. Bụrụnụ ohu nke Nna Ukwu ahụ, bụ́ Kraịst.
25  N’ezie, onye na-eme ihe ọjọọ ga-anata ụgwọ ihe ọjọọ o mere, a gaghị ele mmadụ anya n’ihu.
Kọlọsị 4
1 Unu ndị bụ́ nna ukwu, na-emerenụ ndị ohu unu ihe ziri ezi na ihe dị mma, ebe unu maara na unu nwekwara Nna Ukwu n’eluigwe.
2  Nọgidesienụ ike n’ekpere, mụrụkwanụ anya na ya ma na-enye ekele,
3  n’otu oge ahụ, na-ekpekwara anyị ekpere, ka Chineke megheere anyị ọnụ ụzọ ka anyị wee kwusaa okwu ya, kwuokwa ihe nzuzo dị nsọ banyere Kraịst, nke mụ onwe m nọ n’agbụ ụlọ mkpọrọ n’ihi ya;
4  ka m wee mee ka ọ pụta ìhè, dị ka m kwesịrị isi kwuo ya.
5  Na-ejenụ ije n’amamihe n’ebe ndị nọ n’èzí nọ, na-azụtaranụ onwe unu oge kwesịrị ekwesị.
6  Ka okwu unu dịrị n’amara mgbe niile, ka ọ bụrụ ihe e ji nnu mee ka ọ dị ụtọ, ka unu wee mara otú unu kwesịrị isi azaghachi onye ọ bụla.
7  Tikikọs ga-eme ka unu mara ihe niile m na-eme. Ọ bụ nwanna m m hụrụ n’anya na onye ozi nke kwesịrị ntụkwasị obi na ohu ibe m n’ime Onyenwe anyị.
8  Ka unu wee mara ihe banyere anyị, ka o wee kasiekwa unu obi, m na-ezitere ya unu,
9  ya na Onesịmọs, bụ́ nwanna m nke kwesịrị ntụkwasị obi, onye m hụrụ n’anya, onye si n’etiti unu. Ha ga-eme ka unu mara ihe niile na-eme n’ebe a.
10  Arịstakọs onye mkpọrọ ibe m na-ekele unu, Mak bụ́ nwa nwanne Banabas na-ekelekwa unu, (ọ bụ onye ahụ e nyere unu iwu ka unu nabata ma ọ bụrụ na ọ bịakwute unu mgbe ọ bụla,)
11  na Jizọs onye a na-akpọ Jọstọs, bụ́ ndị so ná ndị e biri úgwù. Ọ bụ naanị ndị a bụ ndị ọrụ ibe m maka alaeze Chineke, ndị a aghọwokwa ndị na-enyere m aka, na-eme ka m dị ike.
12  Epafras, onye si n’etiti unu, bụ́ ohu nke Kraịst Jizọs, na-ekele unu, ọ na-adọgbu onwe ya n’ọrụ mgbe niile n’ekpere ya n’ihi ọdịmma unu, ka unu wee bụrụ ndị zuru ezu n’ikpeazụ, na-ekwenyesikwa ike n’ihe niile bụ́ uche Chineke.
13  M na-agbara ya àmà na ọ na-eme mgbali dị ukwuu n’ihi ọdịmma unu na nke ndị nọ na Leodisia na nke ndị nọ na Haịrapọlis.
14  Luk, bụ́ ọgwọ ọrịa, onye a hụrụ n’anya, na-ekele unu, Dimas na-ekelekwa unu.
15  Keleerenụ m ụmụnna ndị nọ na Leodisia, keleekwanụ Nimfa na ọgbakọ dị n’ụlọ ya.
16  Mgbe a gụkwara akwụkwọ ozi a n’etiti unu, meenụ ndokwa ka a gụọkwa ya n’ọgbakọ ndị Leodisia, ka unu gụọkwa nke si Leodisia.
17  Gwakwanụ Akịpọs, sị: “Na-eche ozi ahụ ị nabatara n’ime Onyenwe anyị nche, ka i wee jezuo ya.”
18  Nke a bụ ekele m, nke mụ onwe m bụ́ Pọl ji aka m dee. Burunụ agbụ ụlọ mkpọrọ m n’uche. Ka obiọma na-erughịrị mmadụ dịnyere unu.
1 Tesalonaịka 1
1 Pọl na Silvenọs na Timoti na-edetara ọgbakọ ndị Tesalonaịka, nke ya na Chineke bụ́ Nna nakwa Onyenwe anyị Jizọs Kraịst dị n’otu, akwụkwọ: Ka obiọma na-erughịrị mmadụ na udo dịrị unu.
2  Anyị na-ekele Chineke mgbe niile mgbe anyị na-echeta unu niile n’ekpere anyị,
3  n’ihi na anyị na-eburu n’uche mgbe niile ọrụ unu ji ikwesị ntụkwasị obi na-arụ na ndọgbu unu ji ịhụnanya na-adọgbu onwe unu n’ọrụ na ntachi obi unu n’ihi olileanya unu nwere n’Onyenwe anyị Jizọs Kraịst n’ihu Chineke bụ́ Nna anyị.
4  N’ihi na anyị maara, ụmụnna anyị ndị Chineke hụrụ n’anya, nhọrọ ọ họọrọ unu,
5  n’ihi na ozi ọma anyị kwusara n’etiti unu abụghị naanị n’okwu ọnụ, kama ọ kpara ike n’etiti unu site n’ike mmụọ nsọ, nke mere unu ji kwenyesie ike, dị nnọọ ka unu maara ụdị ndị anyị ghọrọ n’ebe unu nọ n’ihi unu;
6  unu ghọkwara ndị na-eṅomi anyị na ndị na-eṅomi Onyenwe anyị, ebe unu ji ọṅụ nke mmụọ nsọ na-enye nabata okwu Chineke mgbe unu nọ ná mkpagbu dị ukwuu,
7  nke mere na unu ghọọrọ ndị niile kwere ekwe nọ na Masedonia nakwa n’Akeya ihe nlereanya.
8  Ihe bụ́ eziokwu bụ na, ọ bụghị naanị na okwu Jehova esitewo n’ebe unu nọ dapụta ụda na Masedonia na Akeya, kama n’ebe ọ bụla, okwukwe unu n’ebe Chineke nọ agbasawo n’ebe niile, nke mere na ọ dịghị anyị mkpa ikwu ihe ọ bụla.
9  N’ihi na ha onwe ha na-akọ akụkọ banyere otú anyị si bata n’etiti unu na mbụ, na otú unu si hapụ arụsị unu wee bịakwute Chineke ka unu wee bụrụ ohu ezi Chineke dị ndụ,
10  na ichere Ọkpara ya si n’eluigwe, onye o mere ka o si ná ndị nwụrụ anwụ bilie, ya bụ, Jizọs, onye ga-anapụta anyị n’ọnụma ahụ nke na-abịanụ.
1 Tesalonaịka 2
1 Ụmụnna anyị, n’ezie, unu onwe unu maara otú nleta anyị letara unu si bụrụ nke rụpụtara ihe.
2  Unu makwaara otú anyị si nwee nkwuwa okwu site n’enyemaka Chineke, anyị wee gbasie mgba ike zie unu ozi ọma Chineke mgbe anyị bu ụzọ tasịa ahụhụ, e meekwa anyị ihe ihere na Filipaị (dị nnọọ ka unu maara).
3  N’ihi na ndụmọdụ anyị na-enye adịghị esite ná njehie ma ọ bụ adịghị ọcha ma ọ bụ aghụghọ,
4  kama, dị ka Chineke nwapụtaworo na anyị bụ ndị ruru eru ka e nyefee anyị ozi ọma ahụ n’aka, otú ahụ ka anyị na-ekwu, ọ bụghị dị ka ndị na-eme ihe dị ndị mmadụ mma, kama dị ka ndị na-eme ihe dị Chineke mma, bụ́ onye na-enyocha obi anyị.
5  N’eziokwu, ọ dịghị mgbe anyị ji okwu ịja mma efu bịa, (dị nnọọ ka unu maara). Anyị abịaghịkwa dị ka ndị ihu abụọ bụ́ ndị nwere anyaukwu. Chineke bụ onye akaebe!
6  Anyị anọghịkwa na-achọ otuto n’aka ndị mmadụ, ee e, ma ọ̀ bụ site n’aka unu ma ọ bụ site n’aka ndị ọzọ, ọ bụ ezie na anyị nwere ike ịbụ oké ibu arọ dị ka ndịozi Kraịst.
7  Kama nke ahụ, anyị ghọrọ ndị dị nwayọọ n’etiti unu, dị ka mgbe nne nke na-enye nwa ara na-elekọta ụmụ ya.
8  Ya mere, ebe anyị nwere ịhụnanya dị ukwuu n’ebe unu nọ, ọ masịrị anyị ọ bụghị naanị izi unu ozi ọma Chineke, kamakwa inye unu mkpụrụ obi anyị, n’ihi na unu ghọrọ ndị anyị hụrụ n’anya.
9  N’ezie, ụmụnna anyị, unu na-echeta ọrụ anyị rụsiri ike na ndọlị anyị dọlịrị. Ọ bụ site n’ịrụ ọrụ abalị na ehihie ka anyị kwusaara unu ozi ọma Chineke, ka anyị wee ghara ibo onye ọ bụla n’ime unu oké ibu arọ.
10  Unu bụ ndị akaebe, Chineke bụkwa onye akaebe, banyere otú anyị si guzosie ike n’ebe unu bụ́ ndị kwere ekwe nọ, bụrụkwa ndị ezi omume na ndị a na-apụghị ịta ụta n’ebe unu nọ.
11  N’otu aka ahụ, unu maara nke ọma na, dị ka nna si eme ụmụ ya, otú ahụ ka anyị si na-adụsi onye ọ bụla n’ime unu ọdụ ike, na-agụgụkwa unu ma na-agbara unu àmà,
12  ka unu wee na-eje ije n’ụzọ kwesịrị ekwesị n’ihu Chineke, bụ́ onye na-akpọ unu ka unu banye n’alaeze ya nakwa n’ebube ya.
13  N’ezie, ọ bụ ya mere anyị jikwa na-ekele Chineke n’akwụsịghị akwụsị, n’ihi na mgbe unu natara okwu Chineke, bụ́ nke unu nụrụ n’ọnụ anyị, unu nabatara ya, ọ bụghị dị ka okwu ụmụ mmadụ, kama, dị nnọọ ka ọ bụ n’eziokwu, dị ka okwu Chineke, bụ́ nke na-arụkwa ọrụ n’ime unu ndị kwere ekwe.
14  N’ihi na, ụmụnna anyị, unu ghọrọ ndị na-eṅomi ọgbakọ Chineke ndị dị na Judia n’ime Kraịst Jizọs, n’ihi na unu malitekwara ịta ahụhụ n’aka ndị obodo unu n’otu ihe ndị ahụ nke ha na-atakwa ahụhụ ha n’aka ndị Juu,
15  bụ́ ndị gburu ọbụna Onyenwe anyị Jizọs na ndị amụma ma kpagbuo anyị. Ha adịghịkwa eme ihe dị Chineke mma, kama ha na-emegide ọdịmma nke mmadụ niile,
16  ka ha na-anwa igbochi anyị ịgwa ndị mba ọzọ okwu ka e wee zọpụta ha, nke mere na ha na-emeru mmehie ha n’isi mgbe niile. Ma ọnụma ya emesịwo bịakwasị ha.
17  Ma anyị onwe anyị, ụmụnna anyị, mgbe a manyere anyị ka anyị hapụ unu n’anụ ahụ́ ruo naanị mkpirikpi oge, ma unu apụghị anyị n’obi, anyị ji ọchịchọ dị ukwuu gbaa mbọ karịa nnọọ otú o kwesịrị ka anyị hụ ihu unu.
18  N’ihi nke a, anyị chọrọ ịbịakwute unu, ee, mụ bụ́ Pọl, ma otu ugboro ma ugboro abụọ, ma Setan nọchiiri anyị ụzọ.
19  N’ihi na olee ihe bụ́ olileanya anyị ma ọ bụ ọṅụ anyị ma ọ bụ okpueze aṅụrị anyị—ee, ọ́ bụghị unu n’eziokwu?—n’ihu Onyenwe anyị Jizọs n’oge ọnụnọ ya?
20  N’ezie, ọ bụ unu bụ ebube anyị na ọṅụ anyị.
1 Tesalonaịka 3
1 N’ihi ya, mgbe anyị na-enwekwaghị ike idi ya, anyị hụrụ na ọ dị mma ka a hapụ naanị anyị n’Atens;
2  anyị wee zite Timoti, bụ́ nwanna anyị na onye ozi Chineke n’ozi ọma banyere Kraịst, ka o mee ka unu guzosie ike, kasiekwa unu obi n’ihi okwukwe unu,
3  ka mkpagbu ndị a wee ghara ime ka onye ọ bụla ṅagharịa. N’ihi na unu onwe unu maara na ihe ndị a aghaghị ime anyị.
4  N’eziokwu, mgbe anyị na unu nọkwa, anyị na-agwa unu tupu o mee na a kawo ya aka na a ga-akpagbu anyị, dị nnọọ ka o mewokwara, dịkwa ka unu maara.
5  N’ezie, ọ bụ ya mere na mgbe m na-enwekwaghị ike idi ya, m zitere ya ka m wee mara banyere ikwesị ntụkwasị obi unu, n’ihi na, ma eleghị anya, Onye Ọnwụnwa ahụ pụrụ ịnwaworị unu ọnwụnwa n’ụzọ ụfọdụ, ndọgbu anyị dọgburu onwe anyị n’ọrụ ewee bụrụ n’efu.
6  Ma Timoti ka si nnọọ n’ebe unu nọ bịakwute anyị ugbu a ma kọọrọ anyị akụkọ ọma banyere ikwesị ntụkwasị obi na ịhụnanya unu, kọọkwara anyị na unu na-echeta anyị nke ọma mgbe niile, nakwa na ọ na-agụsi unu agụụ ike ịhụ anyị, n’otu ụzọ ahụ ọ na-agụ anyị ịhụ unu.
7  Ụmụnna anyị, ọ bụ ya mere e ji kasie anyị obi n’ihe metụtara unu, n’ime mkpa anyị niile na mkpagbu anyị niile, site n’ikwesị ntụkwasị obi nke unu na-egosi,
8  n’ihi na anyị dị ndụ ugbu a ma ọ bụrụ na unu eguzosie ike n’Onyenwe anyị.
9  N’ihi na olee otú anyị pụrụ isi gosi Chineke ekele anyị nwere n’ihi unu nakwa n’ihi ọṅụ niile anyị na-aṅụrị n’ihu ya n’ihi unu,
10  ebe anyị na-arịọsi arịrịọ ike abalị na ehihie n’ụzọ pụrụ iche karị iji hụ ihu unu, iji mee ka unu nwetakwa ihe kọrọ n’okwukwe unu?
11  Ka Chineke bụ́ Nna anyị nakwa Onyenwe anyị Jizọs duo anyị nke ọma ka anyị rute n’ebe unu nọ.
12  Ka Onyenwe anyị meekwa ka ịhụnanya unu nwere n’ebe ibe unu nọ nakwa n’ebe mmadụ niile nọ dịkwuo ukwuu, ee, mụbaakwa, ọbụna dị ka anyị na-eme n’ebe unu nọ;
13  ka o wee mee ka obi sie unu ike, meekwa ka obi unu bụrụ nke a na-apụghị ịta ụta n’ịdị nsọ n’ihu Chineke bụ́ Nna anyị n’oge ọnụnọ nke Onyenwe anyị Jizọs, ya na ndị nsọ ya niile.
1 Tesalonaịka 4
1 N’ikpeazụ, ụmụnna anyị, anyị na-arịọ unu, na-adụsi unu ọdụ ike site n’Onyenwe anyị Jizọs, dị nnọọ ka unu natara ntụziaka n’aka anyị banyere otú unu kwesịrị isi na-eje ije, na-emekwa ihe dị Chineke ezi mma, dị nnọọ ka unu na-eje ije n’eziokwu, ka unu wee na-eme ya n’ụzọ zuru ezu karị.
2  N’ihi na unu maara iwu ndị anyị nyere unu site n’aka Onyenwe anyị Jizọs.
3  N’ihi na ihe Chineke chọrọ bụ ka e doo unu nsọ, ka unu zere ịkwa iko;
4  ka onye ọ bụla n’ime unu mara otú ọ ga-esi jide arịa nke ya n’ịdị nsọ na nsọpụrụ,
5  ọ bụghị iji anyaukwu na-enwe agụụ mmekọahụ, ụdị nke ahụ mba ndị na-amaghị Chineke na-enwe;
6  ka onye ọ bụla ghara iru n’ókè nke imebi ihe na ịmanye aka n’ihe ndị ruuru nwanna ya n’okwu a, n’ihi na ọ bụ Jehova na-enye ntaramahụhụ maka ihe ndị a niile, dị nnọọ ka anyị gwara unu na mbụ, gbaakwara unu àmà nke ọma.
7  N’ihi na Chineke kpọrọ anyị ka anyị bụrụ ndị dị nsọ, ọ bụghị ka anyị bụrụ ndị na-adịghị ọcha.
8  Ya mere, onye na-ajụ, ọ bụghị mmadụ ka ọ na-ajụ, kama ọ bụ Chineke, bụ́ onye tinyere mmụọ nsọ ya n’ime unu.
9  Otú ọ dị, n’ihe banyere ịhụnanya ụmụnna, ọ dịghị unu mkpa ka anyị na-edetara unu akwụkwọ, n’ihi na unu onwe unu bụ ndị Chineke na-akụziri ịhụrịta ibe unu n’anya;
10  n’eziokwu, unu na-emekwara ya ụmụnna niile nọ na Masedonia niile. Ma anyị na-agba unu ume, ụmụnna anyị, ka unu na-eme ya n’ụzọ zuru ezu karị,
11  ka unu kpebiekwa ibi ndụ n’ụzọ dị nwayọọ na ilekwasị anya n’ihe unu na-eme, ka unu jirikwa aka unu na-arụ ọrụ, dị nnọọ ka anyị nyere unu n’iwu;
12  ka unu wee na-eje ije n’ụzọ kwesịrị ekwesị n’ihe metụtara ndị nọ n’èzí, ka ihe ọ bụla gharakwa ịdị na-akpa unu.
13  Ụmụnna anyị, anyị achọghịkwa ka unu ghara ịma ihe banyere ndị na-ada n’ụra ọnwụ; ka unu wee ghara iru uju dị nnọọ ka ndị ọzọ si eru, bụ́ ndị na-enweghị olileanya.
14  N’ihi na ọ bụrụ na okwukwe anyị bụ na Jizọs nwụrụ, sikwa n’ọnwụ bilie, otú ahụkwa, Chineke ga-akpọlite ndị dara n’ụra ọnwụ n’ime Jizọs ka ha soro Jizọs.
15  N’ihi na nke a bụ ihe anyị na-agwa unu site n’okwu Jehova, na anyị ndị dị ndụ, ndị a hapụrụ ruo n’oge ọnụnọ Onyenwe anyị, agaghị ebu ndị dara n’ụra ọnwụ ụzọ ma ọlị;
16  n’ihi na Onyenwe anyị ga-esi n’eluigwe rịdata. Ọ ga-eji olu dara ụda kpọọ òkù, bụ́ olu onyeisi ndị mmụọ ozi, jirikwa opi nke Chineke. Ndị nwụrụ anwụ bụ́ ndị ha na Kraịst dị n’otu ga-ebukwa ụzọ bilie.
17  E mesịa, anyị onwe anyị bụ́ ndị dị ndụ, ndị a hapụrụ, a ga-eburu anyị na ha gaa n’ígwé ojii izute Onyenwe anyị na mbara igwe; otú a ka anyị na Onyenwe anyị ga-anọ mgbe niile.
18  Ya mere, werenụ okwu ndị a na-akasirịta ibe unu obi.
1 Tesalonaịka 5
1 Ụmụnna anyị, ọ dịghị unu mkpa ka e detara unu ihe ọ bụla banyere oge na mgbe a kara aka.
2  N’ihi na unu onwe unu maara nke ọma na ụbọchị Jehova na-abịa kpọmkwem dị ka onye ohi si abịa n’abalị.
3  Mgbe ọ bụla ha na-asị: “Udo na obi iru ala!” mgbe ahụ ka mbibi mberede ga-abịakwasị ha n’otu ntabi anya dị nnọọ ka ihe mgbu nke na-abịakwasị nwaanyị dị ime; ha agaghịkwa agbanahụ ya ma ọlị.
4  Ma unu onwe unu, ụmụnna anyị, anọghị n’ọchịchịrị, nke mere ụbọchị ahụ ga-eji bịakwasị unu na mberede dị ka chi ọbụbọ si abịakwasị ndị ohi,
5  n’ihi na unu niile bụ ụmụ nke ìhè na ụmụ nke ehihie. Anyị abụghị ụmụ nke abalị ma ọ bụ ụmụ nke ọchịchịrị.
6  Ya mere, ka anyị ghara ịnọ na-ehi ụra dị ka ndị ọzọ na-ehi, kama ka anyị mụrụ anya ma nwee uche ziri ezi.
7  N’ihi na ihi ụra n’abalị maara ndị na-ehi ụra ahụ́, ndị na-aṅụbigakwa mmanya ókè na-aṅụbigakarị mmanya ókè n’abalị.
8  Ma anyị onwe anyị ndị bụ́ ụmụ nke ehihie, ka anyị nwee uche ziri ezi ma yiri ihe mgbochi obi bụ́ okwukwe na ịhụnanya, kpurukwa olileanya nke nzọpụta dị ka okpu agha;
9  n’ihi na Chineke họọrọ anyị, ọ bụghị ka o weso anyị iwe, kama ka anyị nwee nzọpụta site n’aka Onyenwe anyị Jizọs Kraịst.
10  Ọ nwụrụ n’ihi anyị, ka anyị na ya wee dịkọọ ndụ, ma ànyị mụ anya ma anyị na-arahụ ụra.
11  Ya mere, na-akasirịtanụ ibe unu obi ma na-ewulirịtanụ ibe unu elu, dị nnọọ ka unu na-eme.
12  Ụmụnna anyị, anyị na-arịọ unu ka unu na-akwanyere ndị na-arụsi ọrụ ike n’etiti unu ùgwù, bụ́ ndị na-elekọta unu n’ime Onyenwe anyị ma na-adụ unu ọdụ;
13  jirinụ ịhụnanya na-asọpụrụ ha nke ukwuu n’ụzọ pụrụ iche n’ihi ọrụ ha. Ka unu na ibe unu na-adị n’udo.
14  N’aka nke ọzọ, anyị na-agba unu ume, ụmụnna anyị, na-adụnụ ndị na-adịghị agazi agazi ọdụ, na-agụgụnụ mkpụrụ obi dara mbà, na-akwadonụ ndị na-adịghị ike, na-enwenụ ogologo ntachi obi n’ebe mmadụ niile nọ.
15  Hụnụ na ọ dịghị onye ji ihe ọjọọ na-akwụ onye ọ bụla ọzọ ụgwọ ihe ọjọọ, kama na-emerenụ ibe unu na ndị ọzọ niile ihe ọma mgbe niile.
16  Na-aṅụrịnụ ọṅụ mgbe niile.
17  Na-ekpenụ ekpere n’akwụsịghị akwụsị.
18  Na-ekelenụ Chineke banyere ihe ọ bụla. N’ihi na nke a bụ uche Chineke n’ebe unu nọ site n’aka Kraịst Jizọs.
19  Unu emenyụla ọkụ nke mmụọ nsọ.
20  Unu eledala okwu amụma anya.
21  Na-achọpụtanụ ihe niile; jisiekwanụ ihe dị mma aka ike.
22  Zerenụ ụdị ajọ omume niile.
23  Ka Chineke nke udo doo unu nsọ n’ụzọ zuru ezu. Ebe unu gbasiri ike n’ụzọ niile, ka mmụọ na mkpụrụ obi na ahụ́ unu bụ́ ụmụnna anyị bụrụ nke e chebere n’ụzọ na-enweghị ihe ịta ụta n’oge ọnụnọ nke Onyenwe anyị Jizọs Kraịst.
24  Onye ahụ nke na-akpọ unu kwesịrị ntụkwasị obi, ọ ga-emekwa ya.
25  Ụmụnna anyị, na-ekpenụ ekpere maka anyị.
26  Jirinụ nsusu ọnụ dị nsọ kelee ụmụnna niile.
27  Eji m aha Onyenwe anyị na-enyesi unu iwu ike ka a gụọrọ ụmụnna niile akwụkwọ ozi a.
28  Ka obiọma Onyenwe anyị Jizọs Kraịst nke na-erughịrị mmadụ dịnyere unu.
2 NdịTesalonaịka 1
1 Pọl na Silvenọs na Timoti na-edetara ọgbakọ ndị Tesalonaịka, nke ya na Chineke bụ́ Nna anyị nakwa Onyenwe anyị Jizọs Kraịst dị n’otu, akwụkwọ:
2  Ka obiọma na-erughịrị mmadụ na udo nke si n’aka Chineke bụ́ Nna na Onyenwe anyị Jizọs Kraịst dịrị unu.
3  Anyị aghaghị ịdị na-enye Chineke ekele mgbe niile n’ihi unu, ụmụnna anyị, dị ka o kwesịrị, n’ihi na okwukwe unu na-eto eto nke ukwuu, ịhụnanya unu niile nwere n’otu n’otu na-amụbakwa n’ebe ibe unu nọ.
4  N’ihi ya, anyị onwe anyị ji unu akpa nganga n’ọgbakọ dị iche iche nke Chineke n’ihi ntachi obi unu na okwukwe unu n’ime mkpagbu na ahụhụ niile unu na-edi.
5  Nke a bụ ihe àmà nke ikpe ezi omume Chineke, nke na-eme ka a gụọ unu ná ndị ruru eru inweta alaeze Chineke, bụ́ nke unu na-atara ahụhụ.
6  Nke a na-egosi na ọ bụ ezi omume n’ebe Chineke nọ iji mkpagbu kwụọ ndị na-akpagbu unu ụgwọ.
7  Ma ọ ga-eme ka unu onwe unu bụ́ ndị a na-akpagbu nwere onwe unu, tinyere anyị onwe anyị, mgbe a ga-ekpughe Onyenwe anyị Jizọs site n’eluigwe, ya na ndị mmụọ ozi ya dị ike,
8  n’ọkụ na-enwu enwu, mgbe ọ na-abọ ọbọ n’ahụ́ ndị na-amaghị Chineke, na ndị na-adịghị erube isi n’ozi ọma banyere Onyenwe anyị Jizọs.
9  Ndị a ga-anata ntaramahụhụ ikpe ọmụma nke bụ́ mbibi ebighị ebi wee pụọ n’ihu Onyenwe anyị, pụọkwa n’ebube nke ike ya,
10  mgbe ọ ga-abịa ka e nye ya na ndị nsọ ya otuto, ka ndị niile nwere okwukwe wee lee ya anya dị ka onye dị ebube n’ụbọchị ahụ, n’ihi na unu nwere okwukwe n’àmà anyị gbara.
11  N’ezie, ọ bụ ya mere anyị ji na-ekpe ekpere n’ihi unu mgbe niile, ka Chineke anyị wee gụọ unu ná ndị ruru eru maka òkù ọ kpọrọ unu, jirikwa ike ya mezuo ihe niile dị ya mma n’ihe banyere ịdị mma na ọrụ okwukwe;
12  ka e wee nye aha Onyenwe anyị Jizọs otuto n’ime unu, unu na ya ewee dị n’otu, dị ka obiọma Chineke anyị na nke Onyenwe anyị Jizọs Kraịst nke na-erughịrị mmadụ si dị.
2 NdịTesalonaịka 2
1 Otú ọ dị, ụmụnna anyị, banyere ọnụnọ nke Onyenwe anyị Jizọs Kraịst nakwa nzukọ a ga-eme ka anyị zukọọ n’ebe ọ nọ, anyị na-arịọ unu
2  ka unu ghara ikwe ka e mee ka unu maa jijiji ọsọ ọsọ wee bụrụ ndị na-enweghị uche ma ọ bụ bụrụ ndị a kpaliri site n’okwu nke si n’aka mmụọ ma ọ bụ site n’ozi ọnụ ma ọ bụ site n’akwụkwọ ozi nke yiri ka ò si n’aka anyị, ime ka unu chee na ụbọchị Jehova abịawo.
3  Unu ekwela ka onye ọ bụla rafuo unu n’ụzọ ọ bụla, n’ihi na ọ gaghị abịa ma ọ bụrụ na e bughị ụzọ nwee ndapụ n’ezi ofufe, e kpugheekwa onye ahụ na-emebi iwu, nke bụ́ nwa mbibi.
4  Ọ bụ onye mmegide, ọ na-ebulikwa onwe ya ka ọ dị elu karịa onye ọ bụla a na-akpọ “chi” ma ọ bụ ihe a na-efe ofufe. O wee nọdụ ala n’ụlọ nsọ nke Chineke, na-egosi n’ihu ọha na ya bụ chi.
5  Ọ̀ bụ na unu echetaghị na m na-agwa unu ihe ndị a mgbe mụ na unu ka nọ?
6  Ugbu a kwa, unu maara ihe ahụ nke bụ́ ihe mgbochi, ka e wee kpughee ya n’oge ya a kara aka.
7  N’eziokwu, ihe omimi nke mmebi iwu a amalitelarị ịrụ ọrụ; ma ọ ga-abụ ihe omimi naanị ruo mgbe onye ahụ nke na-arụ ọrụ ugbu a dị ka ihe mgbochi na-agakwaghị anọ.
8  Mgbe ahụ, a ga-ekpughe onye ahụ na-emebi iwu, onye Onyenwe anyị Jizọs ga-eji mmụọ nke ọnụ ya gbuo, bibiekwa ya site n’ime ka ọnụnọ ya pụta ìhè.
9  Ma ọnụnọ nke onye ahụ na-emebi iwu bụ dị ka ọrụ Setan si dị, nke ọ na-arụ site n’ịrụ ọrụ niile dị ike na ime ihe ịrịba ama ụgha na ịrụ ọrụ ebube ụgha,
10  sitekwa n’iji ụdị ajọ omume niile na-eduhie ndị na-ala n’iyi, ka ọ bụrụ ihe e ji kwụọ ha ụgwọ n’ihi na ha anabataghị ịhụnanya maka eziokwu ahụ ka e wee zọpụta ha.
11  Ọ bụ ya mere Chineke ji kwe ka ọrụ njehie rute n’ebe ha nọ, ka ha wee kwere ihe bụ́ ụgha,
12  ka e wee kpee ha niile ikpe n’ihi na ha ekwereghị eziokwu ahụ, kama ọ bụ ajọ omume na-atọ ha ụtọ.
13  Otú ọ dị, anyị aghaghị ịdị na-ekele Chineke mgbe niile n’ihi unu, ụmụnna anyị ndị Jehova hụrụ n’anya, n’ihi na Chineke họọrọ unu site ná mmalite ka e wee zọpụta unu, site n’iji mmụọ nsọ doo unu nsọ, sitekwa n’okwukwe unu nwere n’eziokwu ahụ.
14  Ihe mere o ji kpọọ unu site n’ozi ọma nke anyị na-ezisa bụ ka unu nweta ebube nke Onyenwe anyị Jizọs Kraịst.
15  Ya mere, ụmụnna anyị, guzosienụ ike, jidesiekwanụ aka ike n’omenala ndị a kụziiri unu, ma ọ̀ bụ site n’ozi ọnụ ma ọ̀ bụ site n’akwụkwọ ozi anyị.
16  Ka Onyenwe anyị Jizọs Kraịst na Chineke bụ́ Nna anyị, onye hụrụ anyị n’anya ma nye nkasi obi ebighị ebi na ezi olileanya site n’obiọma na-erughịrị mmadụ,
17  kasiekwa unu obi ma mee ka unu guzosie ike n’omume ọma niile nakwa n’okwu ọma niile.
2 NdịTesalonaịka 3
1 N’ikpeazụ, ụmụnna anyị, na-ekpenụ ekpere n’ihi anyị, ka okwu Jehova wee na-aga n’ihu ọsọ ọsọ, bụrụkwa nke a na-enye otuto dị nnọọ ka ọ dị n’ebe unu nọ n’ezie;
2  ka e wee napụta anyị n’aka ndị ajọ mmadụ, ndị na-emerụ mmadụ ahụ́, n’ihi na ọ bụghị mmadụ niile nwere okwukwe.
3  Ma Onyenwe anyị kwesịrị ntụkwasị obi. Ọ ga-emekwa ka unu guzosie ike, na-echekwa unu nche n’ihi ajọ onye ahụ.
4  Anyị nwekwara obi ike n’ebe unu nọ n’ime Onyenwe anyị, na unu na-eme ihe anyị nyere n’iwu, na unu ga na-emekwa ya.
5  Ka Onyenwe anyị na-eduzi obi unu n’ụzọ kwesịrị ekwesị, ya bụ, ka unu wee hụ Chineke n’anya, ka unu wee na-atachikwa obi n’ihi Kraịst.
6  Ụmụnna anyị, anyị na-enye unu iwu n’aha Onyenwe anyị Jizọs Kraịst, ka unu zere nwanna ọ bụla nke na-adịghị agazi agazi, nke na-adịghịkwa eso omenala unu natara n’aka anyị.
7  N’ihi na unu onwe unu maara ụzọ unu kwesịrị isi na-eṅomi anyị, n’ihi na anyị abụghị ndị na-adịghị agazi agazi mgbe anyị nọ n’etiti unu,
8  anyị erighịkwa nri onye ọ bụla n’efu. Kama nke ahụ, site n’ịdọgbu onwe anyị n’ọrụ nakwa ná ndọlị abalị na ehihie, anyị nọ na-arụ ọrụ ka anyị wee ghara ibo onye ọ bụla n’ime unu oké ibu arọ.
9  Ọ bụghị na anyị enweghị ikike ime otú ahụ, kama ọ bụ ka anyị wee were onwe anyị meere unu ihe nlereanya ka unu ṅomie anyị.
10  N’eziokwu, mgbe anyị na unu nọkwa, anyị na-enye unu iwu a: “Ọ bụrụ na onye ọ bụla achọghị ịrụ ọrụ, ya erila ihe.”
11  N’ihi na anyị na-anụ na ụfọdụ ndị adịghị agazi agazi n’etiti unu, ha adịghịkwa arụ ọrụ ma ọlị, kama ha na-etinye ọnụ n’ihe na-agbasaghị ha.
12  Anyị na-enye ndị dị otú ahụ iwu na ndụmọdụ n’ime Onyenwe anyị Jizọs Kraịst na site n’iji obi nwayọọ na-arụ ọrụ, ha kwesịrị iri nri ha onwe ha rụtara.
13  Unu onwe unu, ụmụnna anyị, unu adala mbà n’ime ihe ziri ezi.
14  Ma ọ bụrụ na onye ọ bụla adịghị erube isi n’okwu anyị kwuru site n’akwụkwọ ozi a, rịbanụ onye ahụ ama, unu na ya kwụsị ịkpakọrịta, ka ihere wee mee ya.
15  Ma unu ewerela ya dị ka onye iro, kama na-adụnụ ya ọdụ dị ka nwanna.
16  Ka Onyenwe udo nye unu udo mgbe dum n’ụzọ niile. Ka Onyenwe anyị nọnyere unu niile.
17  Nke a bụ ekele m, nke mụ onwe m bụ́ Pọl ji aka m dee, nke bụ́ ihe ịrịba ama n’akwụkwọ ozi ọ bụla; otú a ka m si ede ihe.
18  Ka obiọma Onyenwe anyị Jizọs Kraịst nke na-erughịrị mmadụ dịnyere unu niile.
1 Timoti 1
1 Pọl, onyeozi nke Kraịst Jizọs site n’iwu nke Chineke bụ́ Onye Nzọpụta anyị, sitekwa n’iwu nke Kraịst Jizọs, bụ́ olileanya anyị,
2  na-edetara Timoti akwụkwọ, onye bụ́ ezigbo nwa n’okwukwe: Ka obiọma na-erughịrị mmadụ, ebere, na udo nke si n’aka Chineke bụ́ Nna nakwa n’aka Kraịst Jizọs Onyenwe anyị dịnyere gị.
3  Dị nnọọ ka m gbara gị ume ka ị nọrọ n’Efesọs mgbe m chọrọ ịgawa Masedonia, otú ahụ ka m na-eme ugbu a, ka i wee nye ụfọdụ ndị iwu ka ha ghara izi ozizi dị iche,
4  ka ha gharakwa ịṅa ntị n’akụkọ ụgha nakwa n’usoro ọmụmụ, bụ́ ndị na-emesị bụrụ ihe efu, ndị na-ebutekwa ajụjụ ndị a na-emere nnyocha kama ịdị na-ekesa ihe ọ bụla si n’aka Chineke n’ihe banyere okwukwe.
5  N’ezie, ihe mere e ji nye iwu a bụ ka e nwee ịhụnanya nke si n’obi dị ọcha, n’ezi akọ na uche nakwa n’okwukwe nke na-abụghị nke ihu abụọ.
6  Site n’ịhapụ ihe ndị a, ụfọdụ ndị adapụwo wee na-ekwu okwu na-abaghị uru,
7  na-achọ ka ha bụrụ ndị na-akụzi iwu, ma ha adịghị aghọta ihe ndị ha na-ekwu ma ọ bụ ihe ndị ha na-ekwusi okwu ike banyere ha.
8  Anyị maara na Iwu ahụ dị mma ma ọ bụrụ na mmadụ ejiri ya mee ihe n’ụzọ iwu kwadoro
9  ma ọ bụrụ na ọ maara nke a, na a na-eme iwu, ọ bụghị n’ihi onye ezi omume, kama n’ihi ndị na-emebi iwu na ndị isi ike, ndị na-adịghị asọpụrụ Chineke na ndị mmehie, ndị na-enweghị obiọma, ndị na-emerụ ihe dị nsọ, ndị na-egbu nna ha na ndị na-egbu nne ha, ndị ogbu mmadụ,
10  ndị na-akwa iko, ndị nwoke na-edina ndị nwoke, ndị na-atọrọ mmadụ, ndị ụgha, ndị na-aṅụ iyi ụgha, na ihe ọ bụla ọzọ nke na-emegide ozizi nke na-enye ezi ndụ,
11  dị ka ozi ọma dị ebube nke Chineke bụ́ onye obi ụtọ si dị, nke e nyefere m n’aka.
12  Ana m ekele Kraịst Jizọs Onyenwe anyị, onye nyere m ike, n’ihi na ọ gụrụ m n’onye kwesịrị ntụkwasị obi site n’ikenye m ozi,
13  ọ bụ ezie na n’oge gara aga, abụ m onye nkwulu na onye mkpagbu na onye na-akparị mmadụ. Otú ọ dị, e meere m ebere, n’ihi na amaghị m ihe mgbe ahụ, emekwara m ya n’ihi enweghị okwukwe.
14  Ma obiọma Onyenwe anyị nke na-erughịrị mmadụ dị nnọọ ukwuu, ya na okwukwe na ịhụnanya nke dị n’ime Kraịst Jizọs.
15  Okwu a kwesịrị ntụkwasị obi, kwesịkwa ka a nabata ya n’ụzọ zuru ezu, ya bụ, na Kraịst Jizọs bịara n’ụwa ịzọpụta ndị mmehie. N’ime ndị a, abụ m onye mbụ.
16  Otú ọ dị, ihe mere e ji meere m ebere bụ ka Kraịst Jizọs wee site n’aka mụ onwe m, bụ́ onye kasị bụrụ onye mmehie, gosi ogologo ntachi obi ya niile ka m wee ghọọrọ ndị ga-enwe okwukwe n’ebe ọ nọ ihe atụ, ka ha wee nweta ndụ ebighị ebi.
17  Ka Eze mgbe ebighị ebi, onye a na-apụghị ibibi ebibi, onye a na-apụghị ịhụ anya, onye naanị ya bụ Chineke, bụrụ onye nsọpụrụ na otuto dịịrị ruo mgbe niile ebighị ebi. Amen.
18  Timoti nwa m, m na-enyefe gị iwu a n’aka dị ka amụma ndị e buru banyere gị si dị, ka i wee site n’ihe ndị a na-ebu agha ọma ahụ;
19  jidesie okwukwe na ezi akọ na uche ike, nke ụfọdụ jụrụ, ụgbọ ha wee kpuo n’ihe banyere okwukwe ha.
20  Haịmeniọs na Alegzanda so ná ndị a, enyefewokwa m ha n’aka Setan ka e site n’ịdọ ha aka ná ntị kụziere ha ka ha ghara ikwulu Chineke.
1 Timoti 2
1 Ya mere, ihe mbụ m na-adụsi ọdụ ike ka e mee bụ ka a na-arịọsi arịrịọ ike, na-ekpe ekpere, na-arịọchitere ndị ọzọ arịrịọ, na-enyekwa ekele maka ụdị mmadụ niile,
2  maka ndị eze na ndị niile nọ n’ọkwá dị elu; ka anyị wee na-ebi ndụ dị nwayọọ na nke dị jụụ ná nsọpụrụ Chineke zuru ezu na iji ihe kpọrọ ihe.
3  Nke a dị mma, bụrụkwa ihe a na-anabata n’anya Onye Nzọpụta anyị, bụ́ Chineke,
4  onye ọ bụ uche ya ka a zọpụta ụdị mmadụ niile, ka ha nwetakwa ezi ihe ọmụma nke eziokwu.
5  N’ihi na e nwere otu Chineke, na otu onye ogbugbo n’etiti Chineke na mmadụ, onye bụ́ mmadụ, ya bụ, Kraịst Jizọs,
6  onye nyere onwe ya ka ọ bụrụ ihe mgbapụta kwekọrọ ekwekọ maka mmadụ niile—nke a bụ ihe a ga-agba àmà ya n’oge nke ya.
7  Ọ bụ n’ihi ịgba àmà a ka e ji họpụta m ịbụ onye nkwusa na onyeozi, onye ozizi nke ndị mba ọzọ n’ihe banyere okwukwe na eziokwu—eziokwu ka m na-ekwu, ọ bụghị ụgha ka m na-agha.
8  Ya mere, n’ebe niile, achọrọ m ka ọ bụrụ ụmụ nwoke na-ekpe ekpere, na-eweli aka na-eguzosi ike n’ihe, n’abụghị n’ọnụma na nrụrịta ụka.
9  Otú ahụkwa, achọrọ m ka ụmụ nwaanyị jiri uwe dị mma n’anya na-achọ onwe ha mma n’imeru ihe n’ókè na uche zuru okè, ọ bụghị ịkpa ụdị isi dị iche iche na iji ọlaedo ma ọ bụ nkume pel chọọ onwe ha mma, ma ọ̀ bụ iji ejiji dị nnọọ oké ọnụ,
10  kama n’ụzọ kwesịrị ụmụ nwaanyị ndị na-ekwupụta na ha na-asọpụrụ Chineke, ya bụ, site n’ezi ọrụ.
11  Ka nwaanyị na-amụta ihe n’ekwughị okwu, na-edo onwe ya n’okpuru ndị ikom n’ụzọ zuru ezu.
12  Enyeghị m nwaanyị ikike izi ihe, ma ọ bụ inwe ikike n’ebe nwoke nọ, kama ka ọ na-agbachi nkịtị.
13  N’ihi na ọ bụ Adam ka e bu ụzọ kpụọ, e mesịa kpụọ Iv.
14  Ọ bụghịkwa Adam ka a ghọgburu, kama ọ bụ nwaanyị ahụ ka a ghọgburu kpamkpam, o wee mebie iwu.
15  Otú ọ dị, a ga-echebe ya site n’ịmụ nwa, ma ọ bụrụhaala na ha anọgide n’okwukwe na ịhụnanya na ịdị nsọ, tinyere uche zuru okè.
1 Timoti 3
1 Okwu a kwesịrị ntụkwasị obi. Ọ bụrụ na onye ọ bụla na-agbalị ka o ruo eru ịbụ onye nlekọta, agụụ ezi ọrụ na-agụ ya.
2  Ya mere, onye nlekọta kwesịrị ịbụ onye a na-apụghị ikwujọ ekwujọ, di nke otu nwunye, onye na-emeru ihe n’ókè, onye uche ya zuru okè, onye na-eme ihe n’usoro, onye na-ele ọbịa, onye ruru eru izi ihe,
3  ọ bụghị onye aṅụrụma nke na-ese okwu, ọ bụghị onye na-eti mmadụ ihe, kama onye nwere ezi uche, ọ bụghị onye nwere mmụọ ịlụ ọgụ, ọ bụghị onye hụrụ ego n’anya,
4  o kwesịrị ịbụ onye na-elekọta ezinụlọ ya nke ọma, onye nwere ụmụ na-edo onwe ha n’okpuru ya, ndị na-eji ihe akpọrọ ihe;
5  (n’ezie, ọ bụrụ na onye ọ bụla amaghị otú ọ ga-esi lekọta ezinụlọ nke ya, olee otú ọ ga-esi lekọta ọgbakọ Chineke?)
6  ọ bụghị onye chegharịrị ọhụrụ, ka o wee ghara ịbụ onye nganga ga-afụli elu, o wee daba n’ikpe a mara Ekwensu.
7  O kwesịkwara ịbụ onye ndị nọ n’èzí na-agbara akaebe dị mma, ka o wee ghara ịdaba ná nkọcha na n’ọnyà Ekwensu.
8  Otú ahụkwa, ndị ohu na-eje ozi kwesịrị ịbụ ndị na-eji ihe akpọrọ ihe, ọ bụghị ndị ire abụọ, ọ bụghị ndị na-aṅụ oké mmanya, ọ bụghị ndị na-eji anyaukwu achọ inweta uru aghụghọ,
9  onye ji akọ na uche dị ọcha jidesie ihe nzuzo dị nsọ banyere okwukwe ahụ ike.
10  Ka e bukwa ụzọ nwalee ndị a ka a mata ma hà ruru eru, ka ha jeekwa ozi dị ka ndị ozi, ebe ha bụ ndị a na-adịghị ebo ebubo.
11  Otú ahụkwa, ndị inyom kwesịrị ịbụ ndị na-eji ihe akpọrọ ihe, ọ bụghị ndị nkwutọ, ha kwesịrị ịbụ ndị na-emeru ihe n’ókè, ndị kwesịrị ntụkwasị obi n’ihe niile.
12  Ka ndị ohu na-eje ozi bụrụ di nke otu nwunye, ndị na-elekọta ụmụ ha na ezinụlọ ha nke ọma.
13  N’ihi na ndị na-eje ozi nke ọma na-emere onwe ha aha ọma, ha nwekwara nkwuwa okwu dị ukwuu n’okwukwe e nwere n’ime Kraịst Jizọs.
14  Ana m edetara gị ihe ndị a, ọ bụ ezie na m nwere olileanya ịbịakwute gị n’oge na-adịghị anya,
15  ma ọ bụrụ na mụ abịaghị ngwa ngwa, ka i wee mara otú i kwesịrị isi na-eme omume n’ezinụlọ nke Chineke, nke bụ́ ọgbakọ nke Chineke dị ndụ, ogidi na ihe nkwado nke eziokwu.
16  N’eziokwu, ihe nzuzo dị nsọ banyere nsọpụrụ Chineke a dị ukwuu: ‘E mere ka ọ pụta ìhè n’anụ ahụ́, a kpọrọ ya onye ezi omume ná mmụọ, ọ pụtara ìhè n’ihu ndị mmụọ ozi, e kwusara ya n’etiti ndị mba ọzọ, e kweere na ya n’ụwa, a kpọgoro ya n’eluigwe n’ebube.’
1 Timoti 4
1 Otú ọ dị, okwu nke si n’ike mmụọ nsọ kwuru hoo haa na n’oge ikpeazụ, ụfọdụ ga-adapụ n’okwukwe, na-aṅa ntị n’okwu nduhie ndị si n’aka mmụọ na ozizi ndị mmụọ ọjọọ,
2  n’ihi omume ihu abụọ nke ndị na-ekwu okwu ụgha, ndị akọ na uche ha dị ka ihe a dara ígwè ọkụ;
3  ndị na-amachibido ịlụ di na nwunye iwu, na-enye iwu ka a ghara iri ihe oriri Chineke kere ka ndị nwere okwukwe, ndị makwaara eziokwu ahụ n’ụzọ ziri ezi, jiri inye ekele na-eri.
4  Ihe mere e ji ekwu ihe a bụ na ihe niile Chineke kere dị mma, ọ dịghịkwa ihe e kwesịrị ịjụ ma ọ bụrụ na e ji inye ekele nata ya,
5  n’ihi na e doro ya nsọ site n’okwu Chineke na ekpere e kpere maka ya.
6  Site n’inye ụmụnna ndụmọdụ ndị a, ị ga-abụ ezi onye ozi nke Kraịst Jizọs, onye e ji okwu okwukwe na nke ezi ozizi ahụ nke i sochiworo anya zụọ.
7  Ma jụ akụkọ ụgha ndị na-emerụ ihe dị nsọ, bụ́ ndị ndị agadi nwaanyị na-akọ. N’aka nke ọzọ, na-azụ onwe gị ka i wee bụrụ onye na-asọpụrụ Chineke.
8  N’ihi na ọzụzụ nke ahụ́ bara ntakịrị uru; ma nsọpụrụ Chineke bara uru maka ihe niile, ebe o nwere nkwa maka ndụ dị ugbu a, na ndụ nke gaje ịbịa.
9  Okwu ahụ kwesịrị ntụkwasị obi, kwesịkwa ka a nabata ya n’ụzọ zuru ezu.
10  N’ihi na ọ bụ ya mere anyị ji na-arụsi ọrụ ike, na-adọgbukwa onwe anyị n’ọrụ, n’ihi na anyị nwere olileanya n’ebe Chineke dị ndụ nọ, onye bụ́ Onye Nzọpụta nke ụdị mmadụ niile, karịsịa nke ndị kwesịrị ntụkwasị obi.
11  Na-enye iwu ndị a ma na-akụzi ha.
12  Ekwela ka onye ọ bụla lelịa gị anya n’ihi na ị bụ okorobịa. Kama nke ahụ, bụụrụ ndị kwesịrị ntụkwasị obi ihe nlereanya, n’ikwu okwu, n’omume, n’ịhụnanya, n’okwukwe, n’ịdị ọcha.
13  Ruo mgbe m ga-abịa, na-etinyesi mgbalị ike n’ịgụ ihe n’ihu ọha, n’inye ndụmọdụ, n’izi ihe.
14  Adịla na-eleghara onyinye ahụ dị n’ime gị anya, nke e nyere gị site n’ibu amụma, mgbe òtù ndị okenye bikwasịkwara gị aka n’isi.
15  Na-echebara ihe ndị a echiche; na-etinye obi gị dum na ha, ka ọganihu gị wee pụta ìhè n’ebe mmadụ niile nọ.
16  Na-elezi onwe gị na ozizi gị anya mgbe niile. Nọgide n’ihe ndị a, n’ihi na site n’ime otú a, ị ga-azọpụta onwe gị, zọpụtakwa ndị na-ege gị ntị.
1 Timoti 5
1 Abasirila okenye mba ike. Kama nke ahụ, na-arịọ ya arịrịọ dị ka nna gị, na-emeso ụmụ okorobịa dị ka ụmụnne gị ndị nwoke,
2  na-emeso ụmụ nwaanyị mere okenye dị ka ndị nne, na-emeso ụmụ agbọghọ dị ka ụmụnne gị ndị nwaanyị n’ịdị ọcha niile.
3  Na-asọpụrụ ụmụ nwaanyị di ha nwụrụ ndị bụ́ n’ezie ndị di ha nwụrụ.
4  Ma ọ bụrụ na nwaanyị ọ bụla di ya nwụrụ nwere ụmụ ma ọ bụ ụmụ ụmụ, ka ha buru ụzọ mụta itinye nsọpụrụ Chineke n’ọrụ n’ezinụlọ nke ha, mụtakwa ịdị na-akwụ ndị mụrụ ha na ndị nne na nna ha ochie ụgwọ ruuru ha, n’ihi na ọ bụ ihe dị mma n’anya Chineke.
5  Ma nwaanyị nke bụ́ nwaanyị di ya nwụrụ n’ezie na onye nọ n’ụkọ etinyewo olileanya ya n’ebe Chineke nọ, ọ na-arịọsikwa arịrịọ ike ma na-ekpe ekpere abalị na ehihie.
6  Ma nwaanyị nke na-ebi ndụ dị ka agụụ anụ ahụ́ si dị nwụrụ anwụ, ọ bụ ezie na ọ dị ndụ.
7  Ya mere, na-enye iwu ndị a, ka ha wee bụrụ ndị a na-apụghị ikwujọ ekwujọ.
8  N’ezie, ọ bụrụ na onye ọ bụla adịghị egboro ndị nke ya mkpa ha, karịsịa, ndị bụ́ ndị ezinụlọ ya, ọ jụwo okwukwe anyị, jọkarịakwa onye na-ekweghị ekwe ná njọ.
9  Ka e denye aha nwaanyị di ya nwụrụ n’akwụkwọ, bụ́ onye gbara afọ iri isii ma ọ dịkarịa ala, onye bụ́ nwunye nke otu di,
10  onye a na-agbara àmà na ọ na-arụ ọrụ ọma, ma ọ bụrụ na ọ zụlitere ụmụ, ma ọ bụrụ na o lekọtara ndị ọbịa, ma ọ bụrụ na ọ sara ụkwụ ndị nsọ, ma ọ bụrụ na o nyeere ndị nọ ná mkpagbu aka, ma ọ bụrụ na o ji ịdị uchu gbasoo ezi ọrụ niile.
11  N’aka nke ọzọ, edenyela aha ụmụ nwaanyị di ha nwụrụ n’akwụkwọ, bụ́ ndị na-akatabeghị ahụ́, n’ihi na mgbe agụụ mmekọahụ nke na-agụ ha kewapụrụ ha n’ebe Kraịst nọ, ha na-achọ ịlụ di,
12  a na-amakwa ha ikpe n’ihi na ha ledara nkwupụta mbụ nke okwukwe ha anya.
13  N’otu mgbe ahụ, ha na-amụtakwa ịnọ nkịtị, na-epiogharị n’ụlọ dị iche iche; ee, ọ bụghị naanị na ha na-anọ nkịtị, kama, ha na-aghọkwa ndị asịrị na ndị na-etinye ọnụ n’ihe na-agbasaghị ha, na-ekwu okwu banyere ihe ha na-ekwesịghị ikwu.
14  Ya mere, achọrọ m ka ụmụ nwaanyị di ha nwụrụ, bụ́ ndị na-akatabeghị ahụ́, lụọ di, ka ha mụọ ụmụ, ka ha na-elekọta ezinụlọ, ka ha ghara inye onye na-emegide anyị ihe ọ ga-eji kwujọọ anyị.
15  N’eziokwu, ụfọdụ atụgharịworị soro Setan.
16  Ọ bụrụ na nwaanyị ọ bụla nke kwere ekwe nwere ụmụ nwaanyị di ha nwụrụ, ya nyere ha aka, ka ọgbakọ gharakwa iburu ibu arọ ahụ. Mgbe ahụ, ọgbakọ pụrụ inyere ndị bụ́ n’ezie ụmụ nwaanyị di ha nwụrụ aka.
17  Ka a gụọ ndị okenye bụ́ ndị na-arụ ọrụ nlekọta n’ụzọ dị mma ná ndị ruru eru inweta nsọpụrụ okpukpu abụọ, karịsịa, ndị na-arụsi ọrụ ike n’ikwu okwu na izi ihe.
18  N’ihi na Akwụkwọ Nsọ sịrị: “Ekechila ọnụ ehi mgbe ọ na-azọcha mkpụrụ”; ọ sịkwara: “Onye ọrụ kwesịrị ụgwọ ọrụ ya.”
19  Ekwetala ebubo e boro okenye, ọ gwụla naanị ma è nwere akaebe nke ndị àmà abụọ ma ọ bụ atọ gbara.
20  Na-adọ ndị na-eme mmehie aka ná ntị n’ihu mmadụ niile, ka ndị ọzọ wee tụọkwa egwu.
21  Ana m enyesi gị iwu ike n’ihu Chineke na Kraịst Jizọs, na ndị mmụọ ozi a họọrọ, ka ị na-eme ihe ndị a n’ebughị ụzọ mee mkpebi, ghara iji echiche hiere ụzọ na-eme ihe ọ bụla.
22  Ebikwasịla onye ọ bụla aka n’isi ngwa ngwa; ekerela òkè ná mmehie nke ndị ọzọ; debe onwe gị ọcha.
23  Aṅụkwala naanị mmiri ọzọ, kama na-aṅụ ntakịrị mmanya n’ihi afọ gị na ọrịa nke ị na-arịakarị.
24  Mmehie ụfọdụ ndị na-apụta ìhè n’ihu ọha, wee duga ha n’ikpe, ma mmehie nke ndị ọzọ na-apụta ìhè mgbe e mesịrị.
25  Otú ahụkwa, ọrụ ọma na-apụta ìhè n’ihu ọha, a pụghịkwa ịnọgide na-ezochi ndị na-apụtaghị ìhè.
1 Timoti 6
1 Ka ndị niile bụ́ ohu, bụ́ ndị nọ n’okpuru yok, na-agụ ndị nwe ha ná ndị ha kwesịrị ka e nye ha nsọpụrụ zuru ezu, ka a ghara ikwu okwu ọjọọ mgbe ọ bụla banyere aha Chineke na ozizi ahụ.
2  Ka ndị nwere ndị kwere ekwe dị ka ndị nwe ha gharakwa ilelị ha, n’ihi na ha bụ ụmụnna. Kama nke ahụ, ka ha dịrị njikere karị ịbụ ohu, n’ihi na ọ bụ ndị kwere ekwe na ndị a hụrụ n’anya na-erite uru n’ozi dị mma ha na-eje. Na-akụzi ihe ndị a ma na-enye ndụmọdụ ndị a.
3  Ọ bụrụ na onye ọ bụla na-ezi ozizi dị iche, ọ bụrụkwa na onye ahụ adịghị ekwere okwu na-enye ezi ndụ, bụ́ okwu Onyenwe anyị Jizọs Kraịst, ma ọ bụ ozizi ahụ nke kwekọrọ ná nsọpụrụ Chineke,
4  nganga na-afụli ya elu, ọ dịghị aghọta ihe ọ bụla, kama ọ bụ onye oké ajụjụ na ịrụ ụka banyere okwu dị iche iche na-agba ara. Ihe na-esi n’ihe ndị a apụta bụ anyaụfụ, esemokwu, okwu mkparị, inyo mmadụ ajọ onyinyo,
5  oké esemokwu banyere ihe ndị na-abaghị uru, bụ́ nke ndị e merụrụ uche ha emerụ na ndị na-amaghị eziokwu ahụ na-ese, na-eche na nsọpụrụ Chineke bụ ụzọ isi rite uru.
6  N’ezie, nsọpụrụ Chineke a, ya na inwe afọ ojuju, bụ ụzọ isi rite uru dị ukwuu.
7  N’ihi na ọ dịghị ihe anyị ji bịa n’ụwa, ọ dịghịkwa ihe anyị pụrụ iwere si n’ime ya pụọ.
8  Ya mere, ebe anyị nwere ihe oriri na uwe, anyị ga-enwe afọ ojuju n’ihe ndị a.
9  Otú ọ dị, ndị kpebisiri ike ịba ọgaranya na-adaba n’ọnwụnwa na ọnyà na ọtụtụ ọchịchọ ndị amamihe na-adịghị na ha, ndị na-emerụkwa ahụ́, ndị na-emekwa ka mmadụ mikpuo ná mbibi na ịla n’iyi.
10  N’ihi na ịhụ ego n’anya bụ mgbọrọgwụ nke ụdị ihe ọjọọ niile. Site n’ịchụso ụdị ịhụnanya a, e duhiewo ụfọdụ, ha wee dapụ n’okwukwe. Ha wee jiri ọtụtụ ihe mgbu maa onwe ha aghara aghara dị ka mma.
11  Otú ọ dị, gị onye nke Chineke, gbaara ihe ndị a ọsọ. Kama chụsoo ezi omume, nsọpụrụ Chineke, okwukwe, ịhụnanya, ntachi obi, ịdị nwayọọ n’obi.
12  Lụọ ezi ọgụ nke okwukwe. Jidesie ndụ ebighị ebi ahụ aka ike, nke bụ́ ihe mere e ji kpọọ gị, i wee mee ezi nkwupụta ihu ọha n’ihu ọtụtụ ndị àmà.
13  N’ihu Chineke, onye na-echebe ihe niile ndụ, nakwa n’ihu Kraịst Jizọs, onye mere ezi nkwupụta ihu ọha n’ihu Pọntiọs Paịlet dị ka onye àmà, ana m enye gị iwu
14  ka i debe ihe ahụ e nyere n’iwu n’ụzọ na-enweghị ntụpọ, n’ụzọ a na-apụghịkwa ikwujọ ekwujọ, ruo mgbe Onyenwe anyị Jizọs Kraịst ga-apụta ìhè.
15  N’oge ya a kara aka, onye obi ụtọ ahụ na onye naanị ya bụ Eze Ukwu ga-egosi onwe ya, onye bụ́ Eze nke ndị na-achị achị dị ka ndị eze, na Onyenwenụ nke ndị na-achị achị dị ka ndị nwenụ,
16  onye naanị ya nwere anwụghị anwụ, onye bi n’ìhè a na-apụghị iru nso, onye mmadụ ọ bụla na-ahụtụbeghị, ọ dịghịkwa mmadụ ọ bụla pụrụ ịhụ ya. Ka nsọpụrụ na ike ebighị ebi dịrị ya. Amen.
17  Na-enye ndị bara ọgaranya n’usoro ihe dị ugbu a iwu ka ha ghara inwe anya dị elu, ka ha nweekwa olileanya, ọ bụghị n’akụnụba ndị a na-ejighị n’aka, kama n’ebe Chineke nọ bụ́ onye na-enye anyị ihe niile n’ụba ka anyị wee nwee ọṅụ;
18  ka ha na-arụ ọrụ ọma, ka ha bụrụ ọgaranya n’ezi ọrụ, ka ha na-emesapụ aka, ka ha dịrị njikere inye ndị ọzọ ihe,
19  ka ha na-atọrọ onwe ha ezi ntọala maka ọdịnihu dị ka akụ̀ n’ebe ihe ọ bụla na-agaghị eme ya, ka ha wee jidesie aka ike ná ndụ ahụ nke bụ́ ndụ n’ezie.
20  Timoti, chee ihe ahụ e nyefere n’aka gị nche, na-agbakụta okwu nzuzu ndị na-emerụ ihe dị nsọ azụ nakwa ihe ndị ahụ na-emegiderịta onwe ha nke a na-akpọ “ihe ọmụma” n’ụzọ ụgha.
21  N’ihi iji ihe ọmụma dị otú ahụ na-akpa nganga, ụfọdụ adapụwo n’okwukwe. Ka obiọma na-erughịrị mmadụ dịnyere unu.
2 Timoti 1
1 Pọl, onyeozi nke Kraịst Jizọs site n’uche Chineke, dị ka nkwa nke ndụ ahụ e nwere n’ime Kraịst Jizọs si dị,
2  na-edetara Timoti, bụ́ nwa a hụrụ n’anya, akwụkwọ: Ka obiọma na-erughịrị mmadụ, ebere, na udo nke si n’aka Chineke bụ́ Nna nakwa n’aka Kraịst Jizọs Onyenwe anyị dịnyere gị.
3  Ana m ekele Chineke, bụ́ onye m na-ejere ozi dị nsọ dị ka nna nna m hà jere, sitekwa n’akọ na uche dị ọcha, na ọ dịbeghị mgbe m kwụsịrị icheta gị n’arịrịọ m na-arịọsi ike, abalị na ehihie.
4  Ọ na-agụsikwa m agụụ ike ịhụ gị, ebe m na-echeta anya mmiri gị, ka m wee jupụta n’ọṅụ.
5  N’ihi na m na-echeta okwukwe ahụ nke dị n’ime gị, nke na-abụghị nke ihu abụọ ọ bụla, nke bukwa ụzọ dịrị n’ime nne gị ochie bụ́ Lọịs na nne gị bụ́ Yunis, nke m nwere obi ike na ọ dịkwa n’ime gị.
6  Ọ bụ ya mere m ji na-echetara gị ka i mee ka onyinye Chineke nke dị n’ime gị site n’aka m bikwasịrị gị nwuo dị ka ọkụ.
7  N’ihi na Chineke nyere anyị, ọ bụghị mmụọ nke ụjọ, kama nke ike na nke ịhụnanya na nke uche zuru okè.
8  Ya mere, ka ihere ịgba àmà banyere Onyenwe anyị ghara ime gị, ka ihere mụ onwe m, bụ́ onye mkpọrọ n’ihi Ya, ghara ime gị, kama kere òkè nke gị n’ịhụju anya n’ihi ozi ọma ahụ site n’ike Chineke.
9  Ọ zọpụtara anyị ma kpọọ anyị òkù dị nsọ, ọ bụghị n’ihi ọrụ anyị, kama n’ihi nzube ya na obiọma ya nke na-erughịrị mmadụ. E nyere anyị nke a n’ime Kraịst Jizọs tupu mgbe dị anya gara aga,
10  ma ugbu a, e mewo ka ọ pụta ìhè nke ọma site ná mpụta ìhè nke Onye Nzọpụta anyị, bụ́ Kraịst Jizọs, onye wepụrụ ọnwụ ma mee ka ìhè nwukwasị ná ndụ nakwa n’ereghị ure site n’ozi ọma ahụ,
11  bụ́ nke a họpụtara m n’ihi ya ka m bụrụ onye nkwusa na onyeozi na onye ozizi.
12  Ọ bụ n’ihi nke a ka m na-atakwa ahụhụ ndị a, ma ihere adịghị eme m. N’ihi na amaara m onye m kweere na ya, enwekwara m obi ike na o nwere ike iche ihe m nyefere n’aka ya nche ruo ụbọchị ahụ.
13  Jidesie ụkpụrụ nke okwu na-enye ezi ndụ ike bụ́ nke ị nụrụ n’ọnụ m, ya na okwukwe na ịhụnanya ndị dị n’ime Kraịst Jizọs.
14  Na-eche ezi ihe a nke e nyefere n’aka gị nche site na mmụọ nsọ nke dị n’ime anyị.
15  Ị maara nke a, na ndị niile nọ ná mpaghara Eshia agbakụtawo m azụ. Faịjelọs na Hemọjinis so n’ime ha.
16  Ka Onyenwe anyị meere ezinụlọ Onesịfọrọs ebere, n’ihi na mgbe mgbe o mere ka m nwee ume, ihere agbụ ígwè m emeghịkwa ya.
17  Kama nke ahụ, mgbe ọ bịara Rom, ọ chọsiri m ike wee chọta m.
18  Ka Onyenwe anyị mee ka o nweta ebere n’aka Jehova n’ụbọchị ahụ. Ị maara nke ọma banyere ozi niile o jere n’Efesọs.
2 Timoti 2
1 Ya mere, gị onwe gị, nwa m, na-enweta ike n’obiọma na-erughịrị mmadụ nke dị n’ime Kraịst Jizọs.
2  Ihe ị nụrụ n’ọnụ m, nke ọtụtụ ndị gbara àmà ya, nyefee ya n’aka ndị kwesịrị ntụkwasị obi, ndị ga-erukwa eru nke ọma ịkụziri ya ndị ọzọ.
3  Dị ka ezi onye agha nke Kraịst Jizọs, kere òkè nke gị n’ịhụju anya.
4  Onye ọ bụla nke na-eje ozi dị ka onye agha adịghị etinye aka n’ọrụ ego a na-arụ ná ndụ, ka ihe ya wee masị onye debara aha ya dị ka onye agha.
5  Ọ bụrụkwa na onye ọ bụla asọọ mpi n’egwuregwu, a dịghị ekpuwe ya okpu mmeri ma ọ bụrụ na ọ sọghị mpi dị ka iwu si dị.
6  Onye ọrụ ubi nke na-arụsi ọrụ ike aghaghị ịbụ onye mbụ ga-eri mkpụrụ ya.
7  Na-echebara ihe m na-ekwu echiche mgbe niile; Onyenwe anyị ga-enye gị nghọta n’ihe niile.
8  Cheta na e si ná ndị nwụrụ anwụ kpọlite Jizọs Kraịst nakwa na o sitere ná mkpụrụ Devid, dị ka ozi ọma ahụ m na-ekwusa si dị;
9  nke ọ bụ n’ihi ya ka m na-ahụju anya ruo n’ókè nke ịnọ n’agbụ n’ụlọ mkpọrọ dị ka onye ajọ omume. Ka o sina dị, e keghị okwu Chineke agbụ.
10  Ọ bụ ihe a mere m ji nọgide na-atachi obi n’ihe niile n’ihi ndị a họọrọ, ka ha onwe ha kwa wee nweta nzọpụta ahụ nke metụtara Kraịst Jizọs tinyere ebube ebighị ebi.
11  Okwu a kwesịrị ntụkwasị obi: N’ezie, ọ bụrụ na anyị na ya nwụkọrọ ọnwụ, anyị na ya ga-adịkọkwa ndụ;
12  ọ bụrụ na anyị anọgide na-atachi obi, anyị na ya ga-achịkwa achị dị ka ndị eze; ọ bụrụ na anyị agọnahụ ya, ya onwe ya ga-agọnahụkwa anyị;
13  ọ bụrụ na anyị aghọọ ndị na-ekwesịghị ntụkwasị obi, ọ na-anọgide na-ekwesị ntụkwasị obi, n’ihi na ọ pụghị ịgọnahụ onwe ya.
14  Na-echetara ha ihe ndị a, na-enye ha iwu dị ka onye àmà n’ihu Chineke, ka ha ghara ịlụ ọgụ banyere okwu, nke bụ́ ihe na-abaghị uru ma ọlị n’ihi na ọ na-ekpu okwukwe nke ndị nụrụ ya ihu.
15  Gbalịsie ike ka i chee onwe gị n’ihu Chineke dị ka onye ihe ya dị ya mma, onye ọrụ nke na-enweghị ihe ọ ga-emere ihere, onye na-ejizi okwu nke eziokwu ahụ ejizi.
16  Ma zere okwu nzuzu nke na-emerụ ihe dị nsọ; n’ihi na ha ga-aghọwanye ndị na-adịghị asọpụrụ Chineke,
17  okwu ha ga-agbasakwa dị ka ọnyá na-aba aba. Haịmeniọs na Faịlitọs so n’ime ha.
18  Ndị a esiwo n’eziokwu dapụ, na-asị na e nwechaalarị mbilite n’ọnwụ; ha na-ekpukwa okwukwe nke ụfọdụ ndị ihu.
19  N’agbanyeghị nke ahụ, ntọala siri ike nke Chineke tọrọ na-eguzosi ike, ebe o nwere akara nke bụ́: “Jehova maara ndị bụ́ ndị ya,” nakwa: “Ka onye ọ bụla nke na-akpọ aha Jehova jụ ajọ omume.”
20  Ma n’ime ụlọ buru ibu, e nwere arịa dị iche iche, ọ bụghị naanị nke ọlaedo na ọlaọcha kamakwa nke osisi na nke ụrọ, ụfọdụ bụkwa maka nzube kwesịrị nsọpụrụ ma ndị ọzọ bụ maka nzube nsọpụrụ na-adịghị na ya.
21  Ya mere, ọ bụrụ na onye ọ bụla ezere ndị nke ikpeazụ ahụ, ọ ga-abụ arịa bụ́ maka nzube kwesịrị nsọpụrụ, nke e doro nsọ, nke baara onye nwe ya uru, nke a kwadebere maka ezi ọrụ ọ bụla.
22  N’ihi ya, gbaara ọchịchọ a na-enwe n’oge ntorobịa ọsọ, kama chụsoo ezi omume, okwukwe, ịhụnanya, udo, gị na ndị ji obi dị ọcha na-akpọku Onyenwe anyị.
23  Jụ ajụjụ nzuzu na nke na-enweghị isi, ebe ị maara na ha na-akpata ịlụ ọgụ.
24  Ma ohu nke Onyenwe anyị ekwesịghị ịlụ ọgụ, kama o kwesịrị ịbụ onye na-emeso mmadụ niile n’ụzọ dị nwayọọ, onye ruru eru izi ihe, onye na-ejide onwe ya mgbe ọnọdụ dị njọ,
25  jiri nwayọọ na-ezi ndị isi ike ihe; n’ihi na, ma eleghị anya, Chineke pụrụ ime ka ha nwee nchegharị nke na-eduga n’ezi ihe ọmụma nke eziokwu,
26  anya ewee doo ha, ha ewee si n’ọnyà Ekwensu pụọ, ebe ha hụrụ na o jidewo ha ná ndụ ka ha wee mee uche ya.
2 Timoti 3
1 Ma mara nke a, na n’oge ikpeazụ, a ga-enwe oge dị oké egwu, nke tara akpụ.
2  N’ihi na ndị mmadụ ga-abụ ndị hụrụ naanị onwe ha n’anya, ndị hụrụ ego n’anya, ndị na-anya isi, ndị mpako, ndị nkwulu, ndị na-enupụrụ ndị mụrụ ha isi, ndị na-enweghị ekele, ndị na-adịghị eguzosi ike n’ihe,
3  ndị na-enweghị obi mmadụ, ndị na-adịghị achọ inwe nkwekọrịta ọ bụla, ndị nkwutọ, ndị na-adịghị ejide onwe ha, ndị na-eme ihe ike, ndị na-adịghị ahụ ezi ihe n’anya,
4  ndị na-arara mmadụ nye, ndị isi ike, ndị nganga fụliri elu, ndị hụrụ ihe ụtọ n’anya kama ịbụ ndị hụrụ Chineke n’anya,
5  ndị na-eme ka hà nwere nsọpụrụ Chineke ma na-agọnahụ ike ya; zere ndị dị otú a.
6  N’ihi na ụfọdụ ndị n’ime ha na-eji aghụghọ egbeba n’ezinụlọ dị iche iche ma na-adọrọ ndị inyom na-adịghị ike n’agha, bụ́ ndị mmehie na-anyịgbu, ndị ọchịchọ dị iche iche na-edu,
7  ndị na-amụ ihe mgbe niile ma ha enweghị ike inweta ezi ihe ọmụma nke eziokwu ma ọlị.
8  Ọ bụ otú ahụ Janis na Jambris si guzogide Mozis ka ndị a sikwa na-eguzogide eziokwu. Ha bụ ndị uche ha rụrụ arụ kpamkpam, ndị a jụrụ ajụ n’ihe banyere okwukwe Ndị Kraịst.
9  Ka o sina dị, ha agaghị enwe ọganihu ọzọ, n’ihi na ara nke na-agba ha ga-apụta ìhè nke ọma n’ihu mmadụ niile, dị nnọọ ka ara nke na-agba ndị ikom abụọ ahụ pụtara ìhè.
10  Ma ị gbasochiwo ozizi m anya, ya na ụzọ ndụ m, nzube m, okwukwe m, ogologo ntachi obi m, ịhụnanya m, ntachi obi m,
11  mkpagbu m, ahụhụ m, ụdị ihe ndị mere m n’Antiọk, n’Aịkoniọm, na Listra, ụdị mkpagbu ndị m diri; ma Onyenwe anyị napụtara m na ha niile.
12  N’eziokwu, a ga-akpagbukwa ndị niile na-achọ ibi ndụ n’ụzọ kwekọrọ ná nsọpụrụ Chineke ná mmekọrịta nke ha na Kraịst Jizọs.
13  Ma ndị ajọ mmadụ na ndị nduhie ga na-ajọwanye njọ, na-eduhie ndị mmadụ ma bụrụ ndị a na-eduhie.
14  Otú ọ dị, gị onwe gị, nọgide n’ihe ndị ị mụtara, ndị e mekwara ka i kwere, ebe ị maara ndị i si n’aka ha mụta ha,
15  ebe ị makwaara na ọ bụ malite n’oge ị bụ nwa ọhụrụ ka ị maara ihe odide ndị ahụ dị nsọ, bụ́ ndị nwere ike ime ka ị mara ihe iji nweta nzọpụta site n’okwukwe i nwere n’ime Kraịst Jizọs.
16  Akwụkwọ Nsọ dum si n’ike mmụọ nsọ Chineke, ọ bara uru iji ya zie ihe, iji ya dọọ mmadụ aka ná ntị, iji ya mee ka ihe guzozie, na iji ya nye ọzụzụ n’ezi omume,
17  ka onye nke Chineke wee ruo eru n’ụzọ zuru ezu, bụrụ onye a kwadebere n’ụzọ zuru ezu ịrụ ezi ọrụ niile.
2 Timoti 4
1 Ana m enyesi gị iwu ike n’ihu Chineke na Kraịst Jizọs, bụ́ onye a kara aka ikpe ndị dị ndụ na ndị nwụrụ anwụ ikpe, site ná mpụta ìhè ya nakwa alaeze ya,
2  kwusaa okwu Chineke, jiri ịnụ ọkụ n’obi na-ekwusa ya n’oge dị mma, n’oge nsogbu, jiri ogologo ntachi obi niile na nkà izi ihe dọọ aka ná ntị, baa mba, gbaakwa ndị mmadụ ume.
3  N’ihi na a ga-enwe oge mgbe ha na-agaghị anabata ozizi ahụ na-enye ezi ndụ, kama, dị ka ha si chọọ, ha ga-akpọkọtara onwe ha ndị ozizi ka ha wee na-anụ ihe na-atọ ha ụtọ ná ntị;
4  ha ga-ewepụkwa ntị ha ka ha ghara ịnụ eziokwu ahụ, ebe a ga-eme ka ha chigharịa gewe akụkọ ụgha.
5  Ma, gị onwe gị, nwee uche ziri ezi n’ihe niile, hụjuo anya, rụọ ọrụ onye na-ezisa ozi ọma, jezuo ozi gị.
6  N’ihi na a malitelarị ịwụpụ m dị ka àjà ihe ọṅụṅụ, oge a kara aka a ga-atọhapụ m dịkwa nso.
7  Alụwo m ezi ọgụ ahụ, agbawo m ọsọ ahụ ruo n’isi, edebewo m okwukwe ahụ.
8  Malite ugbu a gaa n’ihu, e debeere m okpueze ezi omume, nke Onyenwe anyị, bụ́ onyeikpe ezi omume, ga-enye m dị ka ụgwọ ọrụ n’ụbọchị ahụ, ma ọ bụghị naanị m, kamakwa ndị niile na-atụsi anya ike ka ọ pụta ìhè.
9  Gbalịsie ike ka ị bịakwute m n’oge na-adịghị anya.
10  N’ihi na Dimas agbahapụwo m n’ihi na ọ hụrụ usoro ihe dị ugbu a n’anya, ọ gawokwa Tesalonaịka; Kresens agaa Galeshia, Taịtọs agaa Dalmeshia.
11  Ọ bụ naanị Luk ka mụ na ya nọ. Kpọrọ Mak ka gị na ya bịa, n’ihi na ọ baara m uru maka ije ozi.
12  Ma ezipụwo m Tikikọs ka ọ gaa Efesọs.
13  Ị bịawa, weta uwe mgbokwasị ahụ m hapụrụ na Troas n’aka Kapọs, wetakwa akwụkwọ mpịakọta ndị ahụ, karịsịa, akpụkpọ anụ ndị ahụ e ji ede ihe.
14  Alegzanda onye na-akpụ ọla kọpa mere m ọtụtụ ihe ọjọọ—Jehova ga-akwụ ya ụgwọ dị ka ihe ndị o mere si dị—
15  gị onwe gị kwa, kpachara anya n’ebe ọ nọ, n’ihi na o guzogidere okwu anyị gabiga ókè.
16  Mgbe m na-azara ọnụ m na nke mbụ ya, ọ dịghị onye dịnyeere m, kama ha niile malitere ịgbahapụ m—ya esola n’ihe a ga-agụkọrọ ha—
17  ma Onyenwe anyị guzoro m nso ma nye m ike, ka e wee site n’aka m kwusaa ozi ọma ahụ n’ụzọ zuru ezu, ka mba niile wee nụkwa ya; a napụtakwara m n’ọnụ ọdụm.
18  Onyenwe anyị ga-anapụta m n’ajọ ọrụ niile, ọ ga-azọpụtakwa m maka alaeze eluigwe ya. Ka otuto dịrị ya ruo mgbe niile ebighị ebi. Amen.
19  Keleere m Priska na Akwịla nakwa ezinụlọ Onesịfọrọs.
20  Erastọs nọgidere na Kọrịnt, ma m hapụrụ Trọfimọs n’ọrịa na Maịlitọs.
21  Gbalịsie ike ka ị bịarute tupu oge oyi. Yubulọs na-ekele gị, Pudens na Laịnọs na Klọdia na ụmụnna niile na-ekelekwa gị.
22  Ka Onyenwe anyị nọnyere mmụọ ị na-egosi. Ka obiọma ya na-erughịrị mmadụ dịnyere unu.
Taịtọs 1
1 Mụ onwe m bụ́ Pọl, ohu Chineke na onyeozi nke Jizọs Kraịst dị ka okwukwe nke ndị Chineke họọrọ si dị, ya na ezi ihe ọmụma banyere eziokwu ahụ nke kwekọrọ ná nsọpụrụ Chineke,
2  nke dabeere n’olileanya ndụ ebighị ebi, nke Chineke, onye na-apụghị ịgha ụgha, kwere nkwa ya tupu mgbe dị anya gara aga,
3  ebe o mere ka okwu ya pụta ìhè n’oge ọ kara aka n’ọrụ izisa ozi ọma nke e nyefere m n’aka, dị ka iwu nke Onye Nzọpụta anyị bụ́ Chineke si dị;
4  m na-edegara Taịtọs akwụkwọ, bụ́ ezigbo nwa dị ka okwukwe anyị nwekọrọ ọnụ si dị: Ka obiọma na-erughịrị mmadụ dịrị gị, ya na udo nke si n’aka Chineke bụ́ Nna nakwa Kraịst Jizọs Onye Nzọpụta anyị.
5  Ihe mere m ji hapụ gị na Krit bụ ka i nwee ike idozi ihe gahiere agahie, ka i nweekwa ike ịhọpụta ndị okenye n’obodo dị iche iche, dị ka m nyere gị n’iwu;
6  ọ bụrụ na e nwere nwoke ọ bụla a na-adịghị ebo ebubo, di nke otu nwunye, onye nwere ụmụ kwere ekwe ndị a na-adịghị ebo ebubo na ha na-ebi ndụ ịla n’iyi, ndị na-adịghịkwa isi ike.
7  N’ihi na onye nlekọta, dị ka onye na-elekọta ezinụlọ Chineke, aghaghị ịbụ onye a na-adịghị ebo ebubo, onye na-adịghị ekwesi olu ike, onye na-adịghị ewe iwe ọsọ ọsọ, ọ bụghị onye aṅụrụma nke na-ese okwu, ọ bụghị onye na-eti mmadụ ihe, ọ bụghị onye ji anyaukwu achọ inweta uru aghụghọ,
8  kama ọ bụ onye na-ele ọbịa, onye hụrụ ezi ihe n’anya, onye uche ya zuru okè, onye ezi omume, onye na-eguzosi ike n’ihe, onye nwere njide onwe onye,
9  onye jidesiri okwu ahụ nke kwesịrị ntụkwasị obi ike n’ihe banyere otú o si eji nkà ezi ihe, ka o wee nwee ike iji ozizi na-enye ezi ndụ na-adụsi ndị mmadụ ọdụ ike, na-adọkwa ndị na-ekwu okwu nke na-emegide okwu ahụ na-enye ezi ndụ aka ná ntị.
10  N’ihi na e nwere ọtụtụ ndị isi ike, ndị na-ekwu okwu na-abaghị uru, na ndị na-eduhie uche mmadụ, karịsịa, ndị jidesiri ibi úgwù ike.
11  Ọ dị mkpa imechi ndị a ọnụ, ebe mmadụ ndị a nọgidere na-ekpu okwukwe nke ezinụlọ dum ihu site n’izi ihe ha na-ekwesịghị izi n’ihi uru aghụghọ.
12  Otu onye n’ime ha, bụ́ onye amụma nke ha, kwuru, sị: “Ndị Krit bụ ndị ụgha mgbe niile, ajọ anụ ọhịa, ndị na-eri oké nri bụ́ ndị na-enweghị ihe ha na-arụ.”
13  Àmà nke a bụ eziokwu. Na-adọsi ha aka ná ntị ike n’ihi ihe a, ka ha wee nọgidesie ike n’okwukwe,
14  ka ha ghara ịṅa ntị n’akụkọ ifo ndị Juu na ihe ndị mmadụ nyere n’iwu, ya bụ, ndị na-agbakụta eziokwu ahụ azụ.
15  Ihe niile dị ọcha n’ebe ndị dị ọcha nọ. Ma n’ebe ndị rụrụ arụ na ndị na-enweghị okwukwe nọ, ọ dịghị ihe dị ọcha, kama ma uche ha ma akọ na uche ha rụrụ arụ.
16  Ha na-ekwupụta n’ihu ọha na ha maara Chineke, ma ha na-agọnahụ ya site n’ọrụ ha, n’ihi na ha rụrụ arụ, bụrụkwa ndị nnupụisi na ndị a jụrụ ajụ n’ụdị ezi ọrụ ọ bụla.
Taịtọs 2
1 Ma, gị onwe gị, nọgide na-ekwu ihe ndị kwesịrị ozizi na-enye ezi ndụ.
2  Ka ndị agadi nwoke na-emeru ihe n’ókè, ka ha bụrụ ndị na-eji ihe akpọrọ ihe, ndị nwere uche zuru okè, ndị na-anọgidesi ike n’okwukwe, n’ịhụnanya nakwa ná ntachi obi.
3  Otú ahụkwa, ka ndị agadi nwaanyị bụrụ ndị dị nsọ n’omume ha, ghara ịbụ ndị nkwutọ, ka ha bụrụ ndị na-adịghị aṅụ oké mmanya, ndị na-akụzi ihe dị mma;
4  ka ha wee mee ka ndị inyom na-akatabeghị ahụ́ nwee uche ziri ezi iji hụ di ha n’anya, iji hụ ụmụ ha n’anya,
5  ka ha nwee uche zuru okè, bụrụ ndị dị ọcha, ndị na-arụ ọrụ n’ụlọ, ndị ezi mmadụ, ndị na-edo onwe ha n’okpuru di ha, ka e wee ghara ịkatọ okwu Chineke.
6  Na-adụsikwa ụmụ okorobịa ọdụ ike ka ha nwee uche zuru okè,
7  n’ihe niile ị na-eme, bụrụ ihe nlereanya n’ezi ọrụ; na-akụzi ihe ziri ezi, na-eji ihe akpọrọ ihe,
8  na-ekwu okwu dị ọcha nke a na-apụghị ịkatọ akatọ; ka ihere wee mee onye nọ n’akụkụ nke na-emegide anyị, ebe ọ na-enweghị ihe ọjọọ ọ ga-ekwu banyere anyị.
9  Ka ndị ohu doo onwe ha n’okpuru ndị nwe ha n’ihe niile, ka ha na-emekwa ihe dị ha ezi mma, ghara ịdị na-asa ha okwu,
10  ghara ịdị na-ezu ohi, kama ka ha na-egosi ikwesị ntụkwasị obi zuru ezu, ka ha wee chọọ ozizi Onye Nzọpụta anyị, bụ́ Chineke, mma n’ihe niile.
11  N’ihi na e mewo ka obiọma Chineke nke na-erughịrị mmadụ, nke na-enye ụdị mmadụ niile nzọpụta, pụta ìhè.
12  Ọ na-akụziri anyị ka anyị jụ asọpụrụghị Chineke na ọchịchọ nke ụwa, ka anyị na-ebikwa ndụ n’uche zuru okè na ezi omume na nsọpụrụ Chineke n’ime usoro ihe dị ugbu a,
13  ebe anyị na-echere olileanya ahụ nke na-enye obi ụtọ na ngosipụta dị ebube nke Chineke ukwu ahụ nakwa nke Onye Nzọpụta anyị, bụ́ Kraịst Jizọs,
14  onye nyere onwe ya n’ihi anyị ka o wee napụta anyị n’ụdị mmebi iwu niile, wee sachaara onwe ya ndị bụ́ ndị nke ya pụrụ iche, ndị na-anụ ọkụ n’obi ịrụ ezi ọrụ.
15  Jiri ikike zuru ezu nke inye iwu na-ekwu ihe ndị a, na-adụsikwa ọdụ ike ma na-adọ aka ná ntị. Ekwela ka onye ọ bụla leda gị anya.
Taịtọs 3
1 Nọgide na-echetara ha ka ha na-edo onwe ha n’okpuru ọchịchị na ikike dị iche iche ka ha na-erubekwara ha isi dị ka ndị na-achị achị, ka ha dị njikere ịrụ ezi ọrụ ọ bụla,
2  ka ha ghara ikwu okwu ọjọọ banyere onye ọ bụla, ka ha ghara inwe mmụọ ịlụ ọgụ, ka ha nwee ezi uche, na-adị nwayọọ n’ụzọ zuru ezu n’ebe mmadụ niile nọ.
3  N’ihi na ọbụna anyị onwe anyị nwere mgbe anyị bụ ndị na-amaghị ihe, ndị na-enupụ isi, ndị a na-eduhie eduhie, bụrụ ohu nke ọchịchọ na ihe ụtọ dị iche iche, na-eme ihe ọjọọ, na-enwekwa anyaụfụ, bụrụ ndị a na-asọ oyi, ndị na-akpọ ibe anyị asị.
4  Otú ọ dị, mgbe e mere ka obiọma na ịhụnanya nke Onye Nzọpụta anyị, bụ́ Chineke, nwere maka mmadụ pụta ìhè,
5  ọ bụghị n’ihi ọrụ ezi omume nke anyị rụrụ, kama dị ka ebere ya si dị, ọ zọpụtara anyị site n’ịsa ahụ́ ahụ nke mere ka anyị dị ndụ nakwa site n’iji mmụọ nsọ mee ka anyị dị ọhụrụ.
6  Ọ wụkwasịrị anyị mmụọ nke a n’ụba site na Jizọs Kraịst Onye Nzọpụta anyị,
7  ka anyị wee ghọọ ndị nketa dị ka olileanya ndụ ebighị ebi si dị, mgbe a kpọsịworo anyị ndị ezi omume n’ihi obiọma na-erughịrị mmadụ nke onye ahụ.
8  Okwu ahụ kwesịrị ka a tụkwasị ya obi, achọkwara m ka ị na-ekwusi okwu ike mgbe niile banyere ihe ndị a, ka ndị kwere na Chineke wee tinye uche n’ịrụ ezi ọrụ. Ihe ndị a dị mma, ha bakwaara ndị mmadụ uru.
9  Ma zere ajụjụ nzuzu na usoro ọmụmụ na esemokwu na ịlụ ọgụ banyere Iwu ahụ, n’ihi na ha abaghị uru, ha bụkwa ihe efu.
10  Jụ onye na-akwalite inwe òtù, mgbe e nyesịrị ya ndụmọdụ nke mbụ na nke abụọ;
11  ebe ị maara na e mewo ka onye dị otú ahụ si n’ụzọ ahụ pụọ, ọ na-emekwa mmehie, ebe ọ na-ama onwe ya ikpe.
12  Mgbe m ziteere gị Atemas ma ọ bụ Tikikọs, gbalịsie ike ka ị bịakwute m na Nikọpọlis, n’ihi na n’ebe ahụ ka m kpebiri ịnọ n’oge oyi.
13  Hụ na i nyere Zinas, bụ́ onye maara Iwu ahụ, na Apọlọs ihe ndị dị ha mkpa maka njem ha, ka ihe ọ bụla wee ghara ịkọ ha.
14  Ma, ka ndị nke anyị mụtakwa ịnọgide na-arụ ezi ọrụ ka ha wee na-egbo mkpa ndị na-akpasi ha ike, ka ha wee ghara ịbụ ndị na-adịghị amị mkpụrụ.
15  Ndị niile mụ na ha nọ na-ekele gị. Keleere m ndị hụrụ anyị n’anya nke ukwuu bụ́ ndị nọ n’okwukwe. Ka obiọma na-erughịrị mmadụ dịnyere unu niile.
Faịlimọn 1
1 Mụ onwe m bụ́ Pọl, onye mkpọrọ n’ihi Kraịst Jizọs, na Timoti, bụ́ nwanna anyị, na-edetara Faịlimọn, bụ́ onye anyị hụrụ n’anya na onye ọrụ ibe anyị
2  na Afia, bụ́ nwanna anyị nwaanyị na Akịpọs, bụ́ onye agha ibe anyị, nakwa ọgbakọ nke dị n’ụlọ gị, akwụkwọ:
3  Ka obiọma na-erughịrị mmadụ na udo nke si n’aka Chineke, bụ́ Nna anyị, nakwa n’aka Onyenwe anyị Jizọs Kraịst dịrị unu.
4  Ana m ekele Chineke m mgbe niile m na-echeta gị n’ekpere m,
5  ebe ọ bụ na m na-anụ banyere ịhụnanya na okwukwe i nwere n’ebe Onyenwe anyị Jizọs nọ nakwa n’ebe ndị nsọ niile nọ;
6  ka okwukwe gị nke ị na-eme ka ndị ọzọ soro gị nwee wee nwee ike ịdị irè site na gị onwe gị ịnabata ezi ihe ọ bụla dị n’etiti anyị dị ka nke metụtara Kraịst.
7  N’ihi na enwetara m ọṅụ na nkasi obi dị ukwuu n’ịhụnanya gị, n’ihi na gị onwe gị, nwanna m, e mewo ka obi ọmịiko nke ndị nsọ dị ọhụrụ.
8  N’ihi ya, ọ bụ ezie na m nwere nkwuwa okwu dị ukwuu n’ime Kraịst, inye gị iwu ime ihe kwesịrị ekwesị,
9  kama ime otú ahụ, eji m ịhụnanya na-agba gị ume, ebe ị hụrụ ụdị mmadụ m bụ, mụ bụ́ Pọl, nwoke meworo agadi, onye bụkwa onye mkpọrọ ugbu a n’ihi Kraịst Jizọs;
10  ana m agba gị ume banyere nwa m, bụ́ Onesịmọs, onye m ghọrọ nna ya mgbe m nọ n’agbụ ụlọ mkpọrọ,
11  bụ́ onye na-abaghịrị gị uru n’oge gara aga ma ọ baara mụ na gị uru ugbu a.
12  Ọ bụ onye a ka m na-ezighachitere gị, ee, ọ bụ ya, ya bụ, onye m nwere obi ọmịiko n’ebe ọ nọ.
13  M gaara achọ ime ka mụ na ya nọrọ ka o wee na-ejere m ozi ị gaara ejere m n’agbụ e kere m n’ụlọ mkpọrọ n’ihi ozi ọma.
14  Ma achọghị m ime ihe ọ bụla ma ọ bụrụ na ị kwadoghị ya, ka omume ọma gị wee si gị n’obi, ọ bụghị ná mmanye.
15  Ikekwe, ọ bụ ya n’ezie mere o ji gbapụ ruo otu awa, ka i wee kpọrọghachi ya ruo mgbe ebighị ebi,
16  ọ bụkwaghị dị ka ohu kama dị ka onye karịrị ohu, dị ka nwanna a hụrụ n’anya, karịsịa n’ebe m nọ, ma ya fọdụzie n’ebe ị nọ, ma n’anụ ahụ́ ma n’ime Onyenwe anyị.
17  Ya mere, ọ bụrụ na ị gụrụ m n’onye nketa, jiri obiọma nabata ya otú ị ga-esi nabata m.
18  Ọ bụrụkwa na o mere gị ihe ọjọọ ọ bụla ma ọ bụ jiri gị ụgwọ ọ bụla, gụọrọ m ya n’ihe m ga-akwụ.
19  Mụ onwe m bụ́ Pọl, ọ bụ m ji aka m na-ede ya: aga m akwụ gị ya, ọ baghị uru ịgwawa gị ya, e kwuwerị, i ji m ọbụna onwe gị n’ụgwọ.
20  Ee, nwanna m, ka m rite uru n’aka gị n’ihi Onyenwe anyị: mee ka obi ọmịiko m nwere n’ime Kraịst dị ọhụrụ.
21  Ebe m nwere ntụkwasị obi na ị ga-ekwere, ana m edetara gị akwụkwọ, ebe m maara na ị ga-eme ọbụna karịa ihe m na-ekwu.
22  Ma tụkwasị na nke ahụ, doziere m ebe m ga-ebi, n’ihi na enwere m olileanya na site n’ekpere unu, a ga-eme ka m nwere onwe m n’ihi unu.
23  Epafras, bụ́ onye mkpọrọ ibe m n’ihi Kraịst Jizọs, na-ekele gị,
24  tinyere Mak, Arịstakọs, Dimas, Luk, bụ́ ndị ọrụ ibe m.
25  Ka obiọma Onyenwe anyị Jizọs Kraịst nke na-erughịrị mmadụ dịnyere mmụọ unu na-egosi.
Hibru 1
1 Chineke, onye si n’ọtụtụ ụzọ gwa nna nna anyị hà okwu ọtụtụ mgbe n’ogologo oge gara aga site n’ọnụ ndị amụma,
2  agwawo anyị okwu n’ọgwụgwụ ụbọchị ndị a site n’ọnụ Ọkpara ya, onye ọ họpụtara ka ọ bụrụ onye nketa nke ihe niile, onye o sikwa n’aka ya mee usoro ihe dị iche iche.
3  Ọ bụ onyinyo nke ebube ya. O yikwara ya kpọmkwem. Ọ na-ejikwa okwu ya dị ike eme ka ihe niile na-adị; mgbe ọ sachapụsịrị mmehie anyị, ọ nọdụrụ ala n’aka nri nke Onye Ukwu ahụ n’ebe ndị dị elu.
4  Ya mere, ọ kawo ndị mmụọ ozi mma, ebe o ketaworo aha mara mma karịa nke ha.
5  Dị ka ihe atụ, ònye n’ime ndị mmụọ ozi ka ọ gwatụworo, sị: “Ị bụ ọkpara m; mụ onwe m aghọwo nna gị taa”? Ònye n’ime ha ka ọ sịkwara: “Mụ onwe m ga-aghọ nna ya, ya onwe ya ga-aghọkwa ọkpara m”?
6  Ma mgbe ọ na-akpọbata Nwa Mbụ ya n’elu ụwa mmadụ bi ọzọ, ọ sịrị: “Ka ndị mmụọ ozi niile nke Chineke kpọọrọ ya isiala.”
7  O kwukwara banyere ndị mmụọ ozi, sị: “O mere ka ndị mmụọ ozi ya bụrụ mmụọ, meekwa ka ndị ya na-ejere ọha mmadụ ozi bụrụ ire ọkụ.”
8  Ma ọ sịrị Ọkpara ahụ: “Chineke bụ ocheeze gị ruo mgbe niile ebighị ebi, mkpanaka alaeze gị bụkwa mkpanaka nke izi ezi.
9  Ị hụrụ ezi omume n’anya, ị kpọkwara mmebi iwu asị. Ọ bụ ya mere Chineke, bụ́ Chineke gị, ji were mmanụ aṅụrị tee gị karịa ndị ibe gị.”
10  Ọ sịkwara: “Onyenwe anyị, ọ bụ gị tọrọ ntọala ụwa ná mmalite, eluigwe niile bụkwa ọrụ aka gị.
11  Ha onwe ha ga-ala n’iyi, ma gị onwe gị ga-anọgide mgbe niile; ha niile ga-akakwa nká dị ka uwe elu,
12  ị ga-afụkọtakwa ha dị nnọọ ka ákwà mgbokwasị, dị ka uwe elu; a ga-agbanwekwa ha, ma ị ka bụ onye ị bụ, afọ ndụ gị agaghịkwa agwụ agwụ.”
13  Ma ọ̀ bụ onye n’ime ndị mmụọ ozi ka ọ gwatụworo, sị: “Nọdụ ala n’aka nri m, ruo mgbe m debere ndị iro gị ka ha bụrụ ihe mgbakwasị ụkwụ gị”?
14  Ọ̀ bụ na ha niile abụghị ndị mmụọ na-ejere ọha mmadụ ozi, ndị e zipụrụ ijere ndị ga-eketa nzọpụta ozi?
Hibru 2
1 Ọ bụ ya mere o ji dị mkpa ka anyị mee ka uche anyị dịrị n’ihe anyị nụrụ karịa otú anyị na-eme, ka anyị wee ghara ịkpafu mgbe ọ bụla.
2  N’ihi na ọ bụrụ na okwu ahụ e kwuru site n’ọnụ ndị mmụọ ozi guzosiri ike, ọ bụrụkwa na e nyere ntaramahụhụ maka mmebi iwu na omume nnupụisi ọ bụla dị ka ikpe ziri ezi si dị;
3  olee otú anyị ga-esi gbanahụ ma ọ bụrụ na anyị leghaara nzọpụta dị ukwuu otú ahụ anya, ebe Onyenwe anyị malitere ikwu banyere ya, ndị nụrụ olu ya gwakwara anyị na ọ bụ eziokwu,
4  ebe ọ bụ na Chineke so na-agba àmà site n’ihe ịrịba ama na ihe ebube na ọrụ dị iche iche dị ike, sitekwa n’ikesa onyinye dị iche iche nke mmụọ nsọ dị ka uche ya si dị?
5  N’ihi na ọ bụghị n’okpuru ndị mmụọ ozi ka o doro elu ụwa mmadụ bi nke gaje ịbịa, bụ́ nke anyị na-ekwu okwu banyere ya.
6  Ma otu onye àmà nyere ihe àmà n’otu ebe, sị: “Gịnị ka mmadụ bụ, nke mere i ji na-echeta ya, gịnịkwa ka nwa nke mmadụ bụ, nke mere i ji na-elekọta ya?
7  I mere ya ka ọ dị ala karịa ndị mmụọ ozi; i kpuwere ya ebube na nsọpụrụ dị ka okpueze, meekwa ka ọ bụrụ onye na-achị ọrụ aka gị.
8  I doro ihe niile n’okpuru ụkwụ ya.” N’ihi na ebe o doro ihe niile n’okpuru ya, ọ dịghị ihe ọ bụla Chineke n’edoghị ya n’okpuru ya. Ma, ugbu a, anyị ahụwabeghị ka ihe niile nọ n’okpuru ya;
9  ma anyị na-ahụ Jizọs, onye e mere ka ọ dị ala karịa ndị mmụọ ozi, ka e kpuwere ya ebube na nsọpụrụ dị ka okpueze n’ihi na ọ nwụwo anwụ, ka o wee site n’obiọma Chineke nke na-erughịrị mmadụ detụ ọnwụ ire maka mmadụ niile.
10  N’ihi na o kwesịrị ekwesị ka onye ahụ nke ihe niile dị n’ihi ya, onye ihe niile sikwa n’aka ya dịrị, mee ka Onye Nnọchiteanya Ukwu nke nzọpụta ha zuo okè site n’ịta ahụhụ, mgbe Ọ na-eme ka ọtụtụ ụmụ nwee ebube.
11  N’ihi na ma onye na-edo ha nsọ ma ndị a na-edo nsọ sitechara n’otu onye, n’ihi nke a, ihere adịghị eme ya ịkpọ ha “ụmụnna,”
12  dị ka o kwuru, sị: “M ga-akọsara ụmụnna m aha gị; m ga-anọ n’ime ọgbakọ jiri abụ too gị.”
13  Ọ sịkwara: “M ga-atụkwasị ya obi.” Ọ sịkwara: “Lee! Mụ na ụmụaka Jehova nyere m.”
14  Ya mere, ebe “ụmụntakịrị” ahụ bụ ndị na-eketa òkè n’ọbara na anụ ahụ́, ya onwe ya n’ụzọ yiri nke ahụ kekwaara òkè n’otu ihe ndị ahụ, ka o wee site n’ọnwụ ya mee ka ọ ghara ịdị bụ́ onye ahụ nke nwere ikike ịkpata ọnwụ, ya bụ, Ekwensu;
15  ka o wee tọhapụkwa ndị niile egwu ọnwụ mere ka ha nọrọ n’ohu ná ndụ ha niile.
16  N’ihi na, n’ezie, ọ dịghị enyere ndị mmụọ ozi aka ma ọlị, kama ọ na-enyere mkpụrụ Ebreham aka.
17  N’ihi ya, ọ dị mkpa ka ọ dị ka “ụmụnna” ya n’ụzọ niile, ka o wee ghọọ nnukwu onye nchụàjà na-eme ebere, nke kwesịrị ntụkwasị obi n’ijere Chineke ozi, ka o wee chụọ àjà ime udo maka mmehie nke ndị mmadụ.
18  N’ihi na ebe ya onwe ya tara ahụhụ mgbe a na-ele ya ule, o nwere ike ịgbatara ndị a na-ele ule ọsọ enyemaka.
Hibru 3
1 N’ihi ya, ụmụnna m ndị dị nsọ, ndị so ná ndị a kpọrọ òkù ịga eluigwe, cheenụ echiche banyere onyeozi na nnukwu onye nchụàjà nke anyị na-ekwusa banyere ya, ya bụ, Jizọs.
2  O kwesịrị ntụkwasị obi n’ebe Onye mere ka ọ bụrụ onye dị otú ahụ nọ, dịkwa ka Mozis kwesịrị ntụkwasị obi n’ụlọ Onye ahụ dum.
3  N’ihi na a na-agụ onye ahụ n’onye ruru eru ịnata otuto karịa Mozis, ebe ọ bụ na onye wuru ụlọ nwere ùgwù karịa ụlọ o wuru.
4  N’ezie, ụlọ ọ bụla nwere onye rụrụ ya, ma onye rụrụ ihe niile bụ Chineke.
5  Dị ka onye na-eje ozi, Mozis kwesịrị ntụkwasị obi n’ụlọ Onye ahụ dum. Ozi o jere bụ ihe akaebe nke ihe ndị a ga-ekwu okwu banyere ha mgbe e mesịrị.
6  Ma Kraịst kwesịrị ntụkwasị obi dị ka Ọkpara nke na-elekọta ụlọ Onye ahụ. Anyị bụ ụlọ Onye ahụ, ma ọ bụrụ na anyị ejidesie nkwuwa okwu anyị ike, na ịnya isi anyị n’ihi olileanya ahụ, ruo ọgwụgwụ.
7  N’ihi nke a, dị ka mmụọ nsọ kwuru, sị: “Taa, ọ bụrụ na unu egee ntị n’olu ya,
8  unu akpọchila obi unu dị ka nna nna unu hà kpọchiri mgbe ha kpasuru m oké iwe, dị ka ha mere n’ụbọchị ha lere m ule n’ala ịkpa,
9  bụ́ ebe nna nna unu hà nọ nwaa m ọnwụnwa, leekwa m ule, ma ha hụrụ ọrụ m ruo afọ iri anọ.
10  N’ihi nke a, m wesoro ọgbọ ahụ iwe wee sị, ‘Ha na-akpafu akpafu n’obi ha mgbe niile, ha onwe ha amaghịkwa ụzọ m.’
11  Ya mere, aṅụrụ m iyi n’iwe m, sị, ‘Ha agaghị abanye n’izu ike m.’”
12  Ụmụnna m, lezienụ anya ka onye ọ bụla n’ime unu ghara ịmalite inwe ajọ obi nke na-enweghị okwukwe site n’ịhapụ Chineke dị ndụ;
13  ma na-agbanụ ibe unu ume kwa ụbọchị, n’ogologo oge a nke a pụrụ ịkpọ “Taa,” ka onye ọ bụla n’ime unu ghara ịbụ onye ike dị aghụghọ nke mmehie mere ka obi ya kpọchie.
14  N’ihi na, n’ezie, anyị bụ ndị nketa nke Kraịst naanị ma ọ bụrụ na anyị ejidesie obi ike ahụ anyị nwere ná mmalite ike ruo ọgwụgwụ,
15  ka a nọ na-ekwu, sị: “Taa, ọ bụrụ na unu egee ntị n’olu ya, unu akpọchila obi unu dị ka nna nna unu hà mere mgbe ha kpasuru m oké iwe.”
16  N’ihi na olee ndị nụrụ ya ma kpasuo ya oké iwe? N’eziokwu, ọ̀ bụ na ndị niile si n’Ijipt pụta n’okpuru Mozis emeghị otú ahụ?
17  Oleekwa ndị Chineke kpọrọ asị ruo afọ iri anọ? Ọ́ bụghị ndị ahụ mehierenụ, ndị ozu ha dara n’ala ịkpa?
18  Ma olee ndị ọ ṅụụrụ iyi na ha ekwesịghị ịba n’izu ike ya ma ọ́ bụghị ndị ahụ nupụrụ isi?
19  Ya mere, anyị na-ahụ na ha enweghị ike ịbanye n’ihi enweghị okwukwe.
Hibru 4
1 Ya mere, ebe nkwa nke ịbanye n’izu ike ya ka fọdụrụ, ka anyị tụọ egwu, ma eleghị anya, otu onye n’ime unu pụrụ iyi onye na-erukwaghị eru ịnata ya.
2  N’ihi na e zisaara anyị ozi ọma, ọbụna dị ka e zisaara ha; ma okwu ahụ a nụrụ abaraghị ha uru, n’ihi na ha enweghị ụdị okwukwe ahụ ndị nụrụ ya nwere.
3  N’ihi na anyị onwe anyị bụ́ ndị nwere okwukwe na-abanye n’izu ike ahụ, dị nnọọ ka o kwuru, sị: “Ya mere, aṅụrụ m iyi n’iwe m, sị, ‘Ha agaghị abanye n’izu ike m,’” ọ bụ ezie na ọrụ ya gwụsịrị malite mgbe a tọrọ ntọala ụwa.
4  N’ihi na o kwuru n’otu ebe banyere ụbọchị nke asaa, sị: “Chineke zuru ike n’ụbọchị nke asaa n’ọrụ ya niile,”
5  o kwukwara n’ebe a, sị: “Ha agaghị abanye n’izu ike m.”
6  Ya mere, ebe a ka nwere ụfọdụ ga-abanye na ya, ndị ahụ e bu ụzọ zisaara ozi ọma ahụ abanyeghị na ya n’ihi nnupụisi,
7  ọ kara otu ụbọchị akara ọzọ site n’ikwu mgbe ogologo oge dị anya gasịrị n’abụ ọma Devid, sị, “Taa”; dị nnọọ ka e kwuworo, sị: “Taa, ọ bụrụ na unu egee ntị n’olu ya, unu akpọchila obi unu.”
8  N’ihi na ọ bụrụ na Jọshụa dubara ha n’ebe izu ike, Chineke agaraghị emesị kwuo banyere ụbọchị ọzọ.
9  Ya mere, a ka nwere ezumike nke ụbọchị izu ike maka ndị Chineke.
10  N’ihi na onye banyere n’izu ike nke Chineke ezuruwokwa ike n’ọrụ nke ya, dị nnọọ ka Chineke zuru na nke ya.
11  Ya mere, ka anyị gbalịsie ike ịbanye n’izu ike ahụ, ka onye ọ bụla ghara ịdaba n’ụdị nnupụisi ahụ.
12  N’ihi na okwu Chineke dị ndụ ma na-akpa ike, dịkwa nkọ karịa mma agha ihu abụọ ọ bụla, ọ na-amabakwa ọbụna ruo n’ikewa mkpụrụ obi na mmụọ, ma nkwonkwo ma ụmị ha, o nwekwara ike ịchọpụta echiche na ihe mmadụ bu n’obi.
13  Ọ dịghịkwa ihe e kere eke nke na-apụtaghị ìhè n’anya ya, ma ihe niile gba ọtọ, gherekwa oghe n’anya onye ahụ anyị ga-aza ajụjụ.
14  Ya mere, ebe anyị nwere nnukwu onyeisi nchụàjà nke banyere n’eluigwe, ya bụ, Jizọs Ọkpara Chineke, ka anyị jidesie nkwusa anyị na-ekwusa banyere ya ike.
15  N’ihi na nnukwu onye nchụàjà anyị nwere abụghị onye na-apụghị imere anyị ebere n’adịghị ike anyị, kama ọ bụ onye a nwalere n’ụzọ niile dị ka anyị onwe anyị, ma o nweghị mmehie.
16  Ya mere, ka anyị jiri nkwuwa okwu bịaruo ocheeze nke obiọma na-erughịrị mmadụ nso, ka e wee meere anyị ebere, nwetakwa obiọma na-erughịrị mmadụ n’oge kwesịrị ekwesị mgbe enyemaka dị anyị mkpa.
Hibru 5
1 N’ihi na nnukwu onye nchụàjà ọ bụla nke e si n’etiti ụmụ mmadụ họrọ bụ onye a họpụtara ijere Chineke ozi n’ihi ụmụ mmadụ, ka o wee na-eche onyinye n’ihu ya, na-achụkwa àjà maka mmehie.
2  O nwere ike imeso ndị na-amaghị nke a na-akọ na ndị njehie n’ụzọ dị nwayọọ ebe adịghị ike nke ya gbakwara ya gburugburu,
3  n’ihi ya kwa, o ji ụgwọ ịchụ àjà maka mmehie nke ya dị ka ọ na-achụ maka nke ndị Izrel.
4  Mmadụ na-anarakwa ihe ùgwù a, ọ bụghị site n’ọchịchọ nke ya, kama naanị mgbe Chineke kpọrọ ya, dị nnọọ ka a kpọkwara Erọn.
5  N’otu ụzọ ahụkwa, Kraịst enyeghị onwe ya otuto site n’ịghọ nnukwu onye nchụàjà, kama e nyere ya otuto site n’ọnụ onye ahụ nke kwuru banyere ya, sị: “Ị bụ ọkpara m; mụ onwe m aghọwo nna gị taa.”
6  Dị nnọọ ka o kwukwara n’ebe ọzọ, sị: “Ị bụ onye nchụàjà dị ka Melkizedek ruo mgbe ebighị ebi.”
7  N’oge Kraịst bụ anụ ahụ́, o ji ibesi ákwá ike na anya mmiri kpesie ekpere ike ma rịọ Onye ahụ nke nwere ike ịzọpụta ya n’ọnwụ arịrịọ, a nụkwara olu ya n’ihi na ọ tụrụ egwu Chineke.
8  Ọ bụ ezie na ọ bụ Ọkpara, ọ mụtara nrubeisi site n’ahụhụ ndị ọ tara;
9  mgbe e mesịrị ka o zuo okè, ọ ghọrọ onye ọ dị n’aka inye ndị niile na-erubere ya isi nzọpụta ebighị ebi,
10  n’ihi na Chineke akpọwo ya nnukwu onye nchụàjà dị ka Melkizedek.
11  Banyere onye a, anyị nwere ọtụtụ ihe ikwu, ndị sikwara ike ịkọwa, ebe unu ghọworo ndị ntị ike n’ịnụ ihe.
12  N’ihi na, n’ezie, n’agbanyeghị na unu kwesịrị ịbụ ndị ozizi ka ọ dị ugbu a, ọ dị unu mkpa ọzọ ka mmadụ bido n’isi kụziwere unu ihe ndị mbụ e dere n’okwu dị nsọ nke Chineke; unu aghọwokwa ndị mmiri ara dị mkpa, ọ bụghị nri siri ike.
13  N’ihi na onye na-aṅụ mmiri ara amatabeghị okwu nke ezi omume, n’ihi na ọ bụ nwa ọhụrụ.
14  Ma nri siri ike dịịrị ndị tozuru okè, ndị zụworo ikike nghọta ha azụ, site n’iji ya eme ihe, ịmata ihe dị iche n’ihe ziri ezi na ihe na-ezighị ezi.
Hibru 6
1 N’ihi nke a, ebe anyị hapụworo ozizi ndị mbụ banyere Kraịst, ka anyị jisie ike ruo ntozu okè. Ka anyị ghara ịtọwa ntọala ọzọ, ya bụ, ịmụ ọzọ banyere isi n’ọrụ nwụrụ anwụ chegharịa, inwe okwukwe n’ebe Chineke nọ,
2  ozizi banyere baptizim na ibikwasị aka n’isi, mbilite n’ọnwụ nke ndị nwụrụ anwụ na ikpe ebighị ebi.
3  Anyị ga-eme nke a, ma ọ bụrụ na Chineke ekwe.
4  N’ihi na a pụghị ime ka ndị e mere ka ha nwee nghọta naanị otu ugboro chegharịa ọzọ, bụ́ ndị detụkwara onyinye eluigwe e nyere n’efu ire, ndị ghọwokwara ndị so keta mmụọ nsọ,
5  ndị detụkwara okwu ahụ dị mma nke Chineke na ike nke usoro ihe na-abịa abịa ire,
6  ma ghọọ ndị dapụrụ adapụ, ee, a pụghị ime ka ha chegharịa ọzọ, n’ihi na ha na-akpọgide Ọkpara Chineke ọzọ n’osisi ma na-eme ka ihere mee ya n’ihu ọha.
7  Dị ka ihe atụ, ala nke na-aṅụ mmiri ozuzo nke na-ezokwasị ya mgbe mgbe, nke na-epupụtakwa ihe ọkụkụ kwesịrị ekwesị maka ndị ọ bụ n’ihi ha ka e ji kọọ ya, na-enweta ngọzi si n’aka Chineke.
8  Ma ọ bụrụ na o pupụta ogwu na uke, a na-ajụ ya, ọ na-afọkwa nke nta ka a bụọ ya ọnụ; a na-esukwa ya ọkụ.
9  Otú ọ dị, n’ihe banyere unu, ndị m hụrụ n’anya, anyị kwetara n’ihe ndị ka mma na ihe ndị na-eduga ná nzọpụta, ọ bụ ezie na anyị na-ekwu okwu n’ụzọ dị otú a.
10  N’ihi na Chineke abụghị onye ajọ omume ichefu ọrụ unu na ịhụnanya unu gosiri maka aha ya, ebe unu jewooro ndị nsọ ozi ma ka na-eje ozi.
11  Ma anyị chọrọ ka onye ọ bụla n’ime unu na-egosi otu ịdị uchu ahụ iji wee nwee obi ike zuru ezu n’olileanya ahụ ruo ọgwụgwụ,
12  ka unu wee ghara ịdị umengwụ, kama bụrụnụ ndị na-eṅomi ndị ahụ sitere n’okwukwe na ndidi na-eketa nkwa ndị e kwere.
13  N’ihi na mgbe Chineke kwere Ebreham nkwa, ebe ọ na-apụghị iji onye ọ bụla ka ya onwe ya ukwuu ṅụọ iyi, o ji onwe ya ṅụọ iyi,
14  sị: “N’ezie, ná ngọzi, m ga-agọzi gị, ná mmụba, m ga-emekwa ka ị mụbaa.”
15  Otú a kwa, mgbe Ebreham nwesịrị ndidi, ọ natara nkwa a.
16  N’ihi na ndị mmadụ na-eji onye ka ha ukwuu aṅụ iyi, iyi ha na-aṅụ na-emekwa ka esemokwu ọ bụla kwụsị, ebe ọ bụụrụ ha ihe na-emesi obi ike nke iwu kwadoro.
17  N’ụzọ dị otú a, mgbe Chineke zubere ime ka o dokwuo ndị nketa nke nkwa ahụ anya na mkpebi ya adịghị agbanwe agbanwe, o ji ịṅụ iyi mesie ya ike,
18  ka anyị, bụ́ ndị gbagaworo n’ebe mgbaba ahụ wee nwee agbamume siri ike iji jigide olileanya ahụ e debere n’ihu anyị, site n’ihe abụọ a na-apụghị ịgbanwe agbanwe, bụ́ ndị ọ na-agaghị ekwe omume na Chineke ga-agha ụgha na ha.
19  Anyị nwere olileanya a dị ka arịlịka maka mkpụrụ obi. Ọ bụ nke e ji n’aka, nke guzosikwara ike. Ọ na-abanyekwa n’ime ákwà mgbochi ahụ,
20  bụ́ ebe onye obu ụzọ banyeworo n’ihi ọdịmma anyị, ya bụ, Jizọs, onye ghọworo nnukwu onye nchụàjà dị ka Melkizedek ruo mgbe ebighị ebi.
Hibru 7
1 N’ihi na Melkizedek nke a, eze Selem, bụ́ onye nchụàjà nke Chineke Onye Kasị Elu, onye zutere Ebreham ka o si n’igbu ndị eze na-alọta wee gọzie ya,
2  onye Ebreham kenyekwara otu ụzọ n’ụzọ iri nke ihe niile. Onye a bu ụzọ bụrụ “Eze nke Ezi Omume,” ma a sụgharịa ya, bụrụkwa eze Selem, ya bụ, “Eze Udo.”
3  Ebe ọ bụ onye na-enweghị nna, onye na-enweghị nne, onye na-enweghị usoro ọmụmụ, bụrụkwa onye na-enweghị ụbọchị ọ malitere ma ọ bụ oge ndụ ya gwụrụ, ma ebe e mere ka ọ dị ka Ọkpara Chineke, ọ bụ onye nchụàjà mgbe niile.
4  Lezienụ otú nwoke a si dị ukwuu, onye Ebreham, bụ́ onyeisi ezinụlọ, nyere otu ụzọ n’ụzọ iri n’ihe ndị kasị mma a kwatara n’agha.
5  N’eziokwu, e nyere ụmụ nwoke ndị bụ́ ụmụ Livaị, ndị na-anata ọrụ ịbụ ndị nchụàjà iwu ka ha na-anata ndị Izrel, ya bụ, ụmụnne ha, otu ụzọ n’ụzọ iri dị ka Iwu ahụ si dị, ọ bụrụgodị na ndị a sitere n’úkwù Ebreham;
6  ma nwoke ahụ nke na-esiteghị n’usoro ọmụmụ ha naara Ebreham otu ụzọ n’ụzọ iri ma gọzie onye ahụ e kwere ihe ndị ahụ ná nkwa.
7  Ma ihe ịrụ ụka ọ bụla adịghị ya na onye ka ukwuu gọziri onye nke nta.
8  N’otu aka, ọ bụ ụmụ mmadụ ndị na-anwụ anwụ na-anata otu ụzọ n’ụzọ iri, ma n’aka nke ọzọ, ọ bụ onye a na-agba àmà na ọ dị ndụ.
9  Ọ bụrụ na m pụrụ iji okwu a mee ihe, ọbụna Livaị bụ́ onye na-anata otu ụzọ n’ụzọ iri si n’aka Ebreham kwụọ otu ụzọ n’ụzọ iri,
10  n’ihi na ọ ka nọ n’úkwù nna nna ya mgbe Melkizedek zutere ya.
11  Ọ bụrụ n’ezie na izu okè sitere n’ọrụ nchụàjà nke ụmụ Livaị na-arụ, (n’ihi na o so n’Iwu ahụ e nyere ndị Izrel) ọ̀ ka ga-adị mkpa ka onye nchụàjà ọzọ bilite, bụ́ onye e kwuru na ọ dị ka Melkizedek, ọ bụghị dị ka Erọn?
12  N’ihi na ebe a na-agbanwe ọrụ nchụàjà, ọ dị mkpa na a ga-agbanwekwa iwu ahụ.
13  N’ihi na nwoke ahụ a na-ekwu ihe ndị a banyere ya si n’ebo ọzọ, bụ́ ebe onye ọ bụla na-esibeghị jee ozi n’ebe ịchụàjà.
14  N’ihi na ọ pụtara nnọọ ìhè na Onyenwe anyị sitere na Juda, bụ́ ebo nke Mozis na-ekwughị ihe ọ bụla banyere ya n’ihe metụtara ndị nchụàjà.
15  Ọ ka dokwara anya nke ọma karị na n’ụzọ yiri Melkizedek, e nwere onye nchụàjà ọzọ nke na-ebilite,
16  bụ́ onye ghọworo nke ahụ, ọ bụghị dị ka ihe e nyere n’iwu nke dabeere n’anụ ahụ́ si dị, kama dị ka ike nke ndụ a na-apụghị ibibi ebibi si dị,
17  n’ihi na a gbara àmà banyere ya, sị: “Ị bụ onye nchụàjà dị ka Melkizedek ruo mgbe ebighị ebi.”
18  Ya mere, a na-akagbu iwu ahụ nke bu ụzọ n’ihi adịghị ike ya nakwa adịghị irè ya.
19  N’ihi na Iwu ahụ emeghị ka ihe ọ bụla zuo okè, kama mwebata e webatakwuru olileanya ka mma mere ka ihe zuo okè, bụ́ nke anyị si na ya na-abịaru Chineke nso.
20  Otú ahụ a na-emeghị ya n’aṅụghị iyi,
21  (n’ihi na e nwere ndị a na-ejighị ịṅụ iyi mee ka ha ghọọ ndị nchụàjà, ma e nwere otu onye nke e ji ịṅụ iyi mee ka ọ ghọọ onye nchụàjà site n’aka Onye ahụ nke kwuru banyere ya, sị: “Jehova aṅụwo iyi (ọ gaghịkwa akwa ụta), ‘Ị bụ onye nchụàjà ruo mgbe ebighị ebi,’”)
22  otú ahụkwa, Jizọs aghọwo onye e nyere dị ka ihe ibé maka ọgbụgba ndụ ka mma.
23  Ọtụtụ ndị ghọkwara ndị nchụàjà, onye pụọ ibe ya anọchie, n’ihi na ọnwụ gbochiri ha ịnọgide na-abụ ya,
24  ma ebe ọ bụ na ọ na-adị ndụ ruo mgbe ebighị ebi, ọ na-abụ onye nchụàjà n’enweghị ndị na-anọchi ya.
25  N’ihi ya, o nwekwara ike ịzọpụta ndị ahụ n’ụzọ zuru ezu bụ́ ndị na-abịaru Chineke nso site na ya, n’ihi na ọ na-adị ndụ mgbe niile ịrịọrọ ha arịrịọ.
26  N’ihi na ụdị nnukwu onye nchụàjà a kwesịrị anyị, onye na-eguzosi ike n’ihe, onye na-adịghị aghụghọ, onye a na-emerụghị emerụ, onye e kewapụrụ n’ebe ndị mmehie nọ, o wee dị elu karịa eluigwe.
27  Ọ dịghị ya mkpa, dị ka ọ dị nnukwu ndị nchụàjà ahụ, ịdị na-achụ àjà kwa ụbọchị, nke mbụ maka mmehie nke ya, mgbe ahụzi maka mmehie nke ndị ya: (n’ihi na nke a ka o mere naanị otu ugboro mgbe ọ chụrụ onwe ya n’àjà;)
28  n’ihi na Iwu ahụ na-ahọpụta ndị ikom nwere adịghị ike ka ha bụrụ nnukwu ndị nchụàjà, ma ihe ahụ e ji ịṅụ iyi kwuo mgbe Iwu ahụ gasịrị họpụtara otu Ọkpara, bụ́ onye a na-eme ka o zuo okè ruo mgbe ebighị ebi.
Hibru 8
1 Ihe bụ́ isi ihe n’ihe a a na-atụle bụ: Anyị nwere nnukwu onye nchụàjà dị otú a, ọ nọdụwokwa ala n’aka nri nke ocheeze nke Onye Ukwu ahụ n’eluigwe.
2  Ọ bụ onye na-ejere ọha mmadụ ozi n’ebe nsọ ahụ nakwa n’ezi ụlọikwuu ahụ, nke Jehova wuru, ọ bụghị mmadụ.
3  N’ihi na a na-ahọpụta nnukwu onye nchụàjà ọ bụla iche onyinye n’ihu Chineke na ịchụ àjà; ọ bụ ya mere o ji dị mkpa ka onye a nweekwa ihe ọ ga-achụ n’àjà.
4  A sị na ọ nọ n’ụwa, ọ garaghị abụ onye nchụàjà, ebe e nwere ndị na-achụ onyinye ndị ahụ n’àjà dị ka Iwu ahụ si dị,
5  ndị na-ejekwa ozi dị nsọ nke bụ́ naanị ihe nnọchiteanya nke bụ́ ihe atụ na onyinyo nke ihe ndị dị n’eluigwe; dị nnọọ ka Chineke nyere Mozis iwu, mgbe ọ chọrọ ịmalite iwu ụlọikwuu ahụ dum: N’ihi na ọ sịrị: “Hụ na i mere ihe niile dị ka ụkpụrụ ha nke e gosiri gị n’ugwu a si dị.”
6  Ma, ugbu a, Jizọs enwetawo ozi ka nnọọ mma nke a na-ejere ọha mmadụ, nke mere na ọ bụkwa onye ogbugbo nke ọgbụgba ndụ kakwa mma otú ahụ, bụ́ nke e guzobere n’ụzọ iwu kwadoro ná nkwa ndị ka mma.
7  N’ihi na a sị na ọgbụgba ndụ mbụ ahụ enweghị ntụpọ, ọ garaghị adị mkpa ka e nwee ọgbụgba ndụ nke abụọ;
8  n’ihi na ọ hụtara mmejọ n’ebe ndị Izrel nọ mgbe ọ sịrị: “‘Lee! Oge na-abịa,’ ka Jehova kwuru, ‘mgbe mụ na ụlọ Izrel na ụlọ Juda ga-agba ọgbụgba ndụ ọhụrụ;
9  ọ gaghị adị ka ọgbụgba ndụ ahụ mụ na ndị nna nna ha gbara n’ụbọchị m seere ha n’aka si n’ala Ijipt kpọpụta ha, n’ihi na ha anọgideghị n’ọgbụgba ndụ m, nke mere na m kwụsịrị ilekọta ha,’ ka Jehova kwuru.”
10  “‘N’ihi na nke a bụ ọgbụgba ndụ nke mụ na ụlọ Izrel ga-agba mgbe ụbọchị ndị ahụ gasịrị,’ ka Jehova sịrị. ‘M ga-etinye iwu m n’uche ha, m ga-edekwa ya n’ime obi ha. M ga-abụkwa Chineke ha, ha onwe ha ga-abụkwa ndị m.
11  “‘Onye ọ bụla n’ime ha agaghịkwa akụziri nwa amaala ibe ya na nwanne ya, sị: “Mara Jehova!” N’ihi na ha niile ga-amara m, malite n’onye kasị nta ruo n’onye kasị ukwuu n’ime ha.
12  N’ihi na m ga-agbaghara ha ajọ omume ha, m gaghịkwa echeta mmehie ha ọzọ ma ọlị.’”
13  Mgbe ọ sịrị “ọgbụgba ndụ ọhụrụ,” o mewo ka nke mbụ bụrụ ihe oge ya gafeworo. Ma ihe ahụ e mere ka ọ bụrụ ihe oge ya gafeworo, nke mekwara ochie, fọrọ nke nta ka ọ pụọ n’anya.
Hibru 9
1 Ya mere, ọgbụgba ndụ nke gara aga nwere iwu ndị na-eduzi ozi dị nsọ, nweekwa ebe nsọ ya nke dị n’ụwa.
2  N’ihi na a rụrụ nkebi mbụ dị n’ụlọikwuu ahụ, bụ́ ebe e nwere ihe ndọba oriọna na tebụl na achịcha e chere n’ihu Chineke; a na-akpọkwa ya “Ebe Nsọ.”
3  Ma n’azụ ákwà mgbochi nke abụọ ahụ, e nwere nkebi dị n’ụlọikwuu ahụ nke a kpọrọ “Ebe Kasị Nsọ.”
4  Ihe dị n’ebe a bụ ihe e ji etinye ihe nsure ọkụ na-esi ísì ụtọ, nke e ji ọlaedo mee, na igbe ọgbụgba ndụ nke e ji ọlaedo machie gburugburu ya, nke ite ọlaedo mana dị n’ime ya, tinyere mkpanaka Erọn nke wara okooko na mbadamba nkume nke ọgbụgba ndụ ahụ;
5  ma n’elu elu ya, e nwere ndị cherọb dị ebube, ndị sachiri elu ihe mkpuchi mmehie. Ma ugbu a abụghị oge ikwu banyere ihe ndị a n’ụzọ zuru ezu.
6  Mgbe a rụsịrị ihe ndị a otú a, ndị nchụàjà na-abanye ná nkebi mbụ dị n’ụlọikwuu ahụ mgbe niile ka ha jee ozi dị nsọ;
7  ma ọ bụ naanị nnukwu onye nchụàjà na-abanye n’ime nkebi nke abụọ ahụ otu ugboro n’afọ, ọ naghị abanye ebe ahụ n’ejighị ọbara, bụ́ nke ọ na-eji achụ àjà maka onwe ya nakwa maka mmehie ndị Izrel mere n’amaghị ama.
8  Mmụọ nsọ si otú a mee ka o doo anya na e mebeghị ka ụzọ e si abanye n’ebe nsọ ahụ pụta ìhè mgbe a ka nwere ụlọikwuu mbụ ahụ.
9  Ụlọikwuu a bụ ihe atụ maka oge a kara aka nke ruworo ugbu a, a ka na-enye onyinye ma na-achụ àjà otú ahụ. Otú ọ dị, ihe ndị a enweghị ike ime ka onye na-eje ozi dị nsọ nwee akọ na uche zuru okè,
10  kama ha bụ naanị ihe metụtara ihe oriri na ihe ọṅụṅụ na baptizim dị iche iche. Ha bụ ihe iwu kwuru n’ihe banyere anụ ahụ́, e nyekwara iwu ka a na-eme ha ruo oge a kara aka mgbe a ga-emezi ihe.
11  Otú ọ dị, mgbe Kraịst bịara dị ka nnukwu onye nchụàjà nke ihe ọma ndị dị ugbu a, site n’ụlọikwuu ka ukwuu, nke zukwara okè karị, nke a na-ejighị aka rụọ, ya bụ, nke na-esighị n’ihe e kere eke nke ụwa a,
12  ee e, o jighị ọbara ewu na nke ụmụ oké ehi banye, kama o ji ọbara nke ya banye n’ebe nsọ ahụ naanị otu ugboro wee nwetara anyị nnapụta nke na-adịru mgbe ebighị ebi.
13  N’ihi na ọ bụrụ na ọbara ewu na nke ehi na ntụ nwa ehi bụ́ nke e fesara ndị e merụrụ emerụ na-edo ha nsọ wee mee ka anụ ahụ́ ha dị ọcha,
14  lezienụ ka ọbara Kraịst, bụ́ onye sitere ná nduzi nke mmụọ ebighị ebi were onwe ya chụọrọ Chineke àjà n’enweghị mmerụ, ga-esi sachapụ akọ na uche anyị ọrụ dị iche iche nwụrụ anwụ, ka anyị wee na-ejere Chineke ahụ dị ndụ ozi dị nsọ!
15  Ọ bụ ya mere o ji bụrụ onye ogbugbo nke ọgbụgba ndụ ọhụrụ, ka ndị a kpọrọ wee nata nkwa nke ihe nketa ebighị ebi, n’ihi na ọ nwụrụ ka e wee site n’ihe mgbapụta tọhapụ ha ná mmebi iwu ndị ha mere mgbe ha nọ n’ọgbụgba ndụ ahụ gara aga.
16  N’ihi na n’ebe e nwere ọgbụgba ndụ, ọ dị mkpa ka onye e ji gbaa ndụ nwụọ.
17  N’ihi na ọgbụgba ndụ na-adị irè ma anụ e ji chụọ àjà nwụọ, ebe ọ na-enweghị mgbe ọ na-adị irè n’oge onye ahụ e ji gbaa ndụ dị ndụ.
18  N’ihi ya, e meghịkwa ka ọgbụgba ndụ ahụ gara aga malite ịdị irè n’ejighị ọbara.
19  N’ihi na mgbe Mozis gwasịrị ndị Izrel niile ihe niile e nyere n’iwu dị ka Iwu ahụ si dị, o weere ọbara nke ụmụ oké ehi na nke ewu, ya na mmiri na owu na-acha uhie uhie na osisi hisop, fesa akwụkwọ ahụ, fesakwa ndị Izrel niile,
20  sị: “Nke a bụ ọbara nke ọgbụgba ndụ ahụ nke Chineke nyere unu dị ka iwu.”
21  O fesakwara ụlọikwuu ahụ na arịa niile bụ́ maka ijere ọha mmadụ ozi ọbara ahụ n’otu aka ahụ.
22  Ee, ọ fọrọ nke nta ka ọ bụrụ na a na-eji ọbara eme ka ihe niile dị ọcha dị ka Iwu ahụ si dị, ọ gwụla ma à wụsịrị ọbara, a gaghị enwe mgbaghara ọ bụla.
23  Ya mere, ọ dị mkpa na e si n’ụzọ ndị a mee ka ihe nnọchiteanya ndị bụ́ ihe atụ nke ihe ndị dị n’eluigwe dị ọcha, ma jiri àjà ndị ka àjà ndị dị otú ahụ mma mee ka ihe ndị dị n’eluigwe n’onwe ha dị ọcha.
24  N’ihi na Kraịst banyere, ọ bụghị n’ebe nsọ e ji aka rụọ, bụ́ ihe atụ nke ihe bụ́ ezie, kama ọ banyere n’ime eluigwe, ka o wee pụta ugbu a n’ihu Chineke n’onwe ya maka anyị.
25  Ọ bụghịkwa ka o wee na-achụ onwe ya n’àjà mgbe mgbe, dị nnọọ ka nnukwu onye nchụàjà na-eji ọbara na-abụghị nke ya abanye n’ebe nsọ kwa afọ.
26  Ma ọ́ bụghị otú ahụ, ọ ga na-ata ahụhụ mgbe mgbe malite mgbe a tọrọ ntọala ụwa. Ma ugbu a, o mewo onwe ya ka ọ pụta ìhè naanị otu ugboro n’ọgwụgwụ nke usoro ihe ndị a iji wepụ mmehie site n’ịchụ onwe ya n’àjà.
27  Dịkwa ka e debeere ya ụmụ mmadụ ịnwụ naanị otu ugboro, ma mgbe nke a gasịrị, e nwee ikpe,
28  otú a kwa ka a chụrụ Kraịst n’àjà naanị otu ugboro ka o buru mmehie nke ọtụtụ ndị; mgbe ndị na-achọsi ya ike maka nzọpụta ha ga-ahụkwa ya nke ugboro abụọ, ọ gaghị abụ n’ihi mmehie, ndị na-achọsi ya ike maka nzọpụta ha ga-ahụkwa ya.
Hibru 10
1  N’ihi na ebe Iwu ahụ nwere onyinyo nke ihe ọma ndị gaje ịbịa, ma ọ bụghị ihe ndị ahụ kpọmkwem, ọ dịghị mgbe ụmụ mmadụ pụrụ ime ka ndị na-abịaru nso zuo okè site n’otu àjà ndị ahụ a na-achụ site n’afọ ruo n’afọ bụ́ ndị ha na-achụ mgbe niile.
2  A sị na ha pụrụ ime ya, ọ̀ bụ na a garaghị akwụsị ịdị na-achụ àjà ndị ahụ, n’ihi na ndị na-eje ozi dị nsọ, bụ́ ndị e mere ka ha dị ọcha naanị otu ugboro, agakwaghị ama banyere mmehie?
3  Kama nke ahụ, site n’àjà ndị a, a na-echeta mmehie kwa afọ,
4  n’ihi na ọbara ụmụ oké ehi na ọbara ewu apụghị iwepụ mmehie.
5  Ya mere, mgbe ọ bịara n’ụwa, o kwuru, sị: “‘Ị chọghị àjà na onyinye, kama ị kwadebeere m ahụ́.
6  Ị kwadoghị onyinye a na-esurecha n’ọkụ na àjà mmehie.’
7  M wee sị, ‘Lee! Abịawo m ime uche gị, Chineke,’” (e dere ihe banyere m n’akwụkwọ mpịakọta).
8  Mgbe o buworo ụzọ kwuo, sị: “Ị chọghị, ị kwadoghịkwa àjà na onyinye na onyinye a na-esurecha n’ọkụ na àjà mmehie”—bụ́ àjà ndị a na-achụ dị ka Iwu ahụ si dị—
9  ọ sịrị: “Lee! Abịawo m ime uche gị.” O wepụrụ nke mbụ ka o wee mee ka nke abụọ guzosie ike.
10  Site ‘n’uche’ ahụ nke o kwuru okwu ya, e dowo anyị nsọ site n’àjà e ji ahụ́ Jizọs Kraịst chụọ naanị otu ugboro.
11  Onye nchụàjà ọ bụla na-eguzo kwa ụbọchị ijere ọha mmadụ ozi na ịchụ otu àjà ndị ahụ mgbe mgbe, ebe ọ na-adịghị mgbe àjà ndị a nwere ike iwepụ mmehie kpamkpam.
12  Ma nwoke a chụrụ otu àjà maka mmehie ruo mgbe niile wee nọdụ ala n’aka nri Chineke,
13  malite mgbe ahụ gaa n’ihu, ọ nọ na-echere ruo mgbe a ga-edebe ndị iro ya ka ha bụrụ ihe mgbakwasị ụkwụ ya.
14  N’ihi na ọ bụ site n’otu àjà ọ chụrụ ka o mere ka ndị a na-edo nsọ zuo okè ruo mgbe niile.
15  Mmụọ nsọ na-agbakwara anyị àmà, n’ihi na mgbe o kwuchara, sị:
16  “‘Nke a bụ ọgbụgba ndụ mụ na ha ga-agba mgbe ụbọchị ndị ahụ gasịrị,’ ka Jehova kwuru. ‘M ga-etinye iwu m n’obi ha, m ga-edekwa ya n’uche ha,’”
17  o mesịrị kwuo, sị: “M gakwaghị echeta mmehie ha na mmebi iwu ha ma ọlị.”
18  N’ebe a gbaghaara ihe ndị a, ọ dịkwaghị mkpa ịchụ àjà maka mmehie.
19  Ya mere, ụmụnna m, ebe anyị nwere obi ike isi n’ụzọ e si abanye n’ebe nsọ ahụ gafere site n’ọbara Jizọs,
20  bụ́ nke o megheere anyị dị ka ụzọ ọhụrụ nke dịkwa ndụ e si agabiga ákwà mgbochi ahụ, ya bụ, anụ ahụ́ ya,
21  ebe anyị nwekwara onye nchụàjà ukwu na-elekọta ụlọ Chineke,
22  ka anyị jiri ezi obi na-abịaru nso, nwee obi ike zuru ezu na okwukwe, ebe e fesaworo mmiri dị ọcha n’obi anyị ka ọ ghara inwe ajọ akọ na uche, jirikwa ya sachaa ahụ́ anyị.
23  Ka anyị jidesie nkwupụta ihu ọha nke olileanya anyị ike n’amaghị jijiji, n’ihi na onye ahụ nke kwere nkwa kwesịrị ntụkwasị obi.
24  Ka anyị na-echebakwara ibe anyị echiche iji kpalie ịhụnanya na ịrụ ezi ọrụ,
25  ka anyị ghara ịhapụ nzukọ anyị, dị ka ụfọdụ ndị na-emekarị, kama ka anyị na-agbarịta ibe anyị ume, na-emekwa otú ahụ karị, ka unu na-ahụ ụbọchị ahụ ka ọ na-eru nso.
26  N’ihi na ọ bụrụ na anyị elezie anya na-eme mmehie mgbe anyị nwetasịrị ezi ihe ọmụma nke eziokwu ahụ, ọ dịkwaghị àjà ọ bụla fọrọ a ga-achụ maka mmehie,
27  kama e nwere nnọọ ikpe dị egwu nke a na-atụ anya ya, na ekworo na-enwu ka ọkụ nke ga-erepịa ndị mmegide.
28  A na-egbu onye ọ bụla ledara iwu Mozis anya n’enweghịrị ya ọmịiko, mgbe mmadụ abụọ ma ọ bụ atọ gbagidere ya akaebe.
29  Olee ụdị ntaramahụhụ ka njọ unu chere e kwesịrị inye onye zọkwasịrị Ọkpara Chineke ụkwụ, onye wekwaara ọbara nke ọgbụgba ndụ ahụ e ji doo ya nsọ dị ka ihe na-abaghị uru, onye lelịkwara mmụọ nke obiọma na-erughịrị mmadụ, mejọọkwa ya?
30  N’ihi na anyị maara onye ahụ nke kwuru, sị: “Ọ bụ m nwe ịbọ ọbọ; m ga-akwụ ụgwọ”; ọ sịkwara: “Jehova ga-ekpe ndị ya ikpe.”
31  Ọ bụ ihe dị egwu ịdaba n’aka Chineke dị ndụ.
32  Otú ọ dị, na-echetanụ ụbọchị ndị gara aga, bụ́ mgbe unu tachiri obi n’oké ịgba mgba ka unu nọ na-ata ahụhụ, mgbe e mesịrị ka unu nwee nghọta,
33  mgbe ụfọdụ ka a nọ na-ekpughe unu, dị ka à ga-asị na ọ bụ n’ebe a na-eme ihe ngosi, ka e wee kọchaa ma kpagbuo unu, mgbe ụfọdụkwa ka unu na ndị na-enwe ụdị ahụmahụ ahụ na-enwekọ ha.
34  N’ihi na unu nwere obi ebere n’ebe ndị nọ n’ụlọ mkpọrọ nọ, jirikwa ọṅụ nabata mbukọ e bukọọrọ ihe unu, ebe unu maara na unu onwe unu nwere ihe onwunwe ka mma, nke na-adịgidekwa adịgide.
35  Ya mere, unu atụfula nkwuwa okwu unu, nke nwere ụgwọ ọrụ dị ukwuu.
36  N’ihi na ntachi obi dị unu mkpa, ka unu wee nata mmezu nke nkwa ahụ, mgbe unu mesịrị uche Chineke.
37  N’ihi na ọ fọdụrụ “nnọọ nwa oge,” ‘onye ahụ nke na-abịa ga-abịarutekwa, ọ gaghịkwa egbu oge.’
38  “Ma onye ezi omume m ga-adị ndụ n’ihi okwukwe ya,” ‘ọ bụrụkwa na ọ laa azụ, mkpụrụ obi m enweghị obi ụtọ n’ebe ọ nọ.’
39  Ma anyị abụghị ụdị ndị na-ala azụ ka e wee bibie ha, kama anyị bụ ndị nwere okwukwe ka e wee chebe mkpụrụ obi ha ndụ.
Hibru 11
1  Okwukwe bụ atụmanya e ji n’aka na ihe ndị a na-ele anya ha ga-emezu, ihe àmà doro anya na ihe ndị a na-adịghị ahụ anya dị adị n’ezie.
2  N’ihi na e si na nke a gbaa àmà banyere ndị oge gboo.
3  Ọ bụ okwukwe ka anyị ji ghọta na e doro usoro ihe dị iche iche n’usoro site n’okwu Chineke, nke mere na ihe a na-ahụ anya si n’ihe na-apụtaghị ìhè.
4  Ọ bụ okwukwe ka Ebel ji chụọrọ Chineke àjà ka nke Ken mma, e sitere n’okwukwe ahụ gbaa àmà banyere ya na ọ bụ onye ezi omume, ebe Chineke na-agba àmà banyere onyinye ya; o sitekwara na ya na-ekwu okwu, ọ bụ ezie na ọ nwụrụ anwụ.
5  Ọ bụ okwukwe Inọk mere e ji wega ya ebe ọzọ ka ọ ghara ịhụ ọnwụ, ọ dịghịkwa ebe a hụrụ ya n’ihi na Chineke wegara ya ebe ọzọ; n’ihi na tupu e wega ya ebe ọzọ, a gbara àmà banyere ya na o mere ihe dị Chineke ezi mma.
6  Ọ bụrụkwa na okwukwe adịghị, ọ gaghị ekwe omume ime ihe dị ya ezi mma, n’ihi na onye na-abịaru Chineke nso aghaghị ikwere na ọ dị adị, na ọ bụkwa onye na-akwụ ndị na-achọsi ya ike ụgwọ ọrụ.
7  Mgbe Chineke dọsịrị Noa aka ná ntị banyere ihe ndị a na-ahụbeghị anya, ọ bụ okwukwe ka o ji gosi egwu Chineke ma rụọ ụgbọ maka ịzọpụta ezinụlọ ya; o sitekwara n’okwukwe a maa ụwa ikpe, o wee ghọọ onye nketa nke ezi omume ahụ nke dị dị ka okwukwe si dị.
8  Mgbe a kpọrọ Ebreham, o ji okwukwe rube isi wee jee n’ebe a kara aka na ọ ga-enweta dị ka ihe nketa; o wee pụọ, ọ bụ ezie na ọ maghị ebe ọ na-eje.
9  O ji okwukwe biri dị ka ọbịa n’ala nkwa ahụ dị ka à ga-asị na o bi n’ala ọzọ, biekwa n’ụlọikwuu, ya na Aịzik na Jekọb, bụ́ ndị ha na ya na-eketa otu nkwa ahụ.
10  N’ihi na ọ nọ na-echere obodo ahụ nke nwere ezi ntọala, bụ́ obodo nke ọ bụ Chineke bụ onye wuru ma mee ya.
11  Ọ bụkwa okwukwe ka Sera ji nweta ike ịtụrụ ime mkpụrụ nke afọ, ọbụna mgbe ọ gafere oge ịmụ nwa, ebe o weere onye ahụ nke kwere nkwa n’onye kwesịrị ntụkwasị obi.
12  N’ihi ya, sitekwa n’aka otu nwoke, onye dị ka onye nwụrụ anwụ, a mụtara ụmụ dị nnọọ ọtụtụ ka kpakpando dị n’eluigwe nakwa dị ka ájá dị n’akụkụ oké osimiri, nke a na-apụghị ịgụta ọnụ.
13  Ndị a niile nwụrụ n’okwukwe, ọ bụ ezie na ha enwetaghị mmezu nke nkwa ndị ahụ, ma ha hụrụ ha n’ebe dị anya ma nabata ha ma kwusaa n’ihu ọha na ha bụ ndị bịara abịa na ndị bi nwa oge n’ala ahụ.
14  N’ihi na ndị na-ekwu ihe ndị dị otú ahụ na-agba akaebe na ha na-achọsi ebe bụ́ nke ha ike.
15  Ma a sị na ha nọ na-echeta ebe ahụ ha si pụọ, ha gaara enwe ohere ịlaghachi.
16  Ma, ugbu a, ha na-achụso ebe ka mma, ya bụ, nke eluigwe. N’ihi ya, ihere ha adịghị eme Chineke, ka ha kpọkuo ya dị ka Chineke ha, n’ihi na ọ kwadebeworo ha otu obodo.
17  Mgbe e lere Ebreham ule, ọ bụ okwukwe ka o ji chọọ ịchụ Aịzik n’àjà, nwoke ahụ nke jikwa ọṅụ nata nkwa ndị ahụ nwara ịchụ ọkpara ọ mụrụ naanị ya n’àjà,
18  ọ bụ ezie na a gwara ya, sị: “Ihe a ga-akpọ ‘mkpụrụ gị’ ga-esi n’Aịzik.”
19  Ma o weere ya na Chineke nwere ike ịkpọlite ya ọbụna site ná ndị nwụrụ anwụ; sitekwa n’ebe ahụ ọ natakwara ya n’ụzọ ihe atụ.
20  Ọ bụ okwukwe ka Aịzik ji gọzie Jekọb na Isọ banyere ihe ndị gaje ịbịa.
21  Mgbe Jekọb na-aga ịnwụ, ọ bụ okwukwe ka o ji gọzie nke ọ bụla n’ime ụmụ ndị ikom Josef ma dabere n’isi mkpara ya kpọọ isiala.
22  Mgbe ọnwụ Josef na-eru nso, ọ bụ okwukwe ka o ji kwuo banyere ọpụpụ nke ụmụ Izrel; o nyekwara iwu banyere ọkpụkpụ ya.
23  Ọ bụ okwukwe ka ndị mụrụ Mozis ji zoo ya ruo ọnwa atọ mgbe a mụsịrị ya, n’ihi na ha hụrụ na nwatakịrị ahụ mara mma, ha atụghịkwa iwu eze nyere egwu.
24  Mgbe Mozis tolitere, ọ bụ okwukwe ka o ji jụ ka a kpọọ ya nwa ada Fero,
25  ọ họọrọ ka e megbukọta ya na ndị Chineke kama ịnụ ụtọ mmehie ruo nwa oge,
26  n’ihi na o weere nkọcha nke Kraịst dị ka akụ̀ dị ukwuu karịa akụ̀ ndị dị oké ọnụ ahịa nke Ijipt; n’ihi na o legidere anya n’ụgwọ ọrụ a ga-akwụ ya.
27  Ọ bụ okwukwe ka o ji hapụ Ijipt, ma ọ tụghị iwe eze egwu, n’ihi na o guzosiri ike dị ka à ga-asị na ọ na-ahụ onye ahụ anya bụ́ Onye a na-apụghị ịhụ anya.
28  Ọ bụ okwukwe ka o ji mee ememme ngabiga, fesakwa ọbara n’awara ụzọ, ka onye mbibi ahụ wee ghara ibitụ ndị ha e bu ụzọ mụọ aka.
29  Ọ bụ okwukwe ka ha ji gafee Oké Osimiri Uhie dị ka à ga-asị na ọ bụ n’ala akọrọ, ma mgbe ndị Ijipt nwara ịgafe ya, mmiri riri ha.
30  Ọ bụ okwukwe ka e ji mee ka mgbidi Jeriko daa mgbe a gbasịrị ya gburugburu ruo ụbọchị asaa.
31  Ọ bụ okwukwe Rehab bụ́ nwaanyị akwụna mere ka ọ ghara iso ndị nupụrụ isi laa n’iyi, n’ihi na ọ nabatara ndị nledo ahụ n’udo.
32  Gịnị ọzọkwa ka m ga-ekwu? N’ihi na oge ga-agwụnahụ m ma ọ bụrụ na m gaa n’ihu ịkọ banyere Gidiọn, Berak, Samsịn, Jefta, Devid na Samuel na ndị amụma ndị ọzọ,
33  bụ́ ndị sitere n’okwukwe merie alaeze dị iche iche n’agha, mezuo ezi omume, nweta nkwa dị iche iche, mechie ọnụ ọdụm,
34  bụrụ ndị ọkụ na-emeghị ihe ọ bụla, gbanahụ ihu mma agha, bụrụ ndị e mere ka ha dị ike mgbe ha na-adịghị ike, bụrụ ndị dike n’agha, mee ka ụsụụ ndị agha ndị mba ọzọ gbaa ọsọ.
35  Ndị inyom nwetaghachiri ndị ha nwụrụ anwụ site ná mbilite n’ọnwụ; ma e mekpọrọ ndị ọzọ ọnụ n’ihi na ha ekweghị ka e jiri ihe mgbapụta ọ bụla tọhapụ ha, ka ha wee nweta mbilite n’ọnwụ ka mma.
36  Ee, ndị ọzọ natara ọnwụnwa nke ha site n’ịkwa emo na ịpịa ihe, ọbụna site n’agbụ na ụlọ mkpọrọ.
37  A tụrụ ha nkume, a nwara ha ọnwụnwa, a kwọbiri ha akwọbi, e ji mma agha gbuo ha, ha yi akpụkpọ atụrụ na akpụkpọ ewu na-agagharị, ka ha nọ n’ụkọ, ná mkpagbu, ka a na-emeso ha mmeso ọjọọ;
38  ha ekwesịghịkwa ụwa. Ha wagharịrị n’ọzara na n’ugwu na n’ọgba nakwa n’ọnụ ndị dị n’elu ala.
39  Ma ndị a niile, ọ bụ ezie na a gbara àmà banyere ha site n’okwukwe ha, ha enwetaghị mmezu nke nkwa ahụ,
40  ebe ọ bụ na Chineke bu ụzọ hụ ihe ka mma maka anyị, ka e wee ghara ime ka ha zuo okè n’agụnyeghị anyị.
Hibru 12
1  Ya mere, ebe anyị nwere oké ìgwè ndị àmà dị otú a gbara anyị gburugburu, ka anyị yipụkwa ihe ọ bụla dị arọ nakwa mmehie ahụ nke na-ekegidekarị anyị, ka anyị jirikwa ntachi obi na-agba ọsọ ahụ e debere n’ihu anyị,
2  ka anyị na-elegide anya n’ebe Onye Nnọchiteanya Ukwu na Onye Mmezu nke okwukwe anyị nọ, bụ́ Jizọs. N’ihi ọṅụ e debere n’ihu ya, o diri osisi ịta ahụhụ, leghara ihere anya, ọ nọdụwokwa ala n’aka nri nke ocheeze Chineke.
3  N’ezie, chesienụ echiche ike banyere onye ahụ nke diri okwu mmegide dị otú ahụ nke ndị mmehie kwuru megide ọdịmma ha, ka ike wee ghara ịgwụ unu, unu ewee daa mbà ná mkpụrụ obi unu.
4  Na mgba unu na-agbaso mmehie ahụ, unu alụbeghị ọgụ ruo n’ọbara,
5  ma unu echefuchawo ndụmọdụ ahụ nke na-agwa unu okwu dị ka ụmụ, sị: “Nwa m, eledala ịdọ aka ná ntị nke si n’aka Jehova anya, adakwala mbà mgbe ọ na-abara gị mba;
6  n’ihi na onye Jehova hụrụ n’anya ka ọ na-adọ aka ná ntị; n’eziokwu, ọ na-apịa onye ọ bụla ọ nabatara ịbụ nwa ya ihe.”
7  Unu na-atachi obi ka e wee dọọ unu aka ná ntị. Chineke na-emeso unu dị ka ụmụ. N’ihi na olee nwa nke nna ya na-adịghị adọ aka ná ntị?
8  Ma ọ bụrụ na unu adịghị anata ịdọ aka ná ntị nke mmadụ niile na-anata, n’ezie, unu bụ ndị a kwatara n’iko, ọ bụghị ụmụ.
9  Ọ dịkwa mgbe anyị nwere ndị nna anyị na ha bụ anụ ahụ́, ndị na-adọ anyị aka ná ntị, anyị na-akwanyekwara ha ùgwù. Ọ̀ bụ na anyị agaghị edo onwe anyị n’okpuru Nna nke ndụ ime mmụọ anyị karị wee dịrị ndụ?
10  N’ihi na ruo ụbọchị ole na ole, ha na-adọ anyị aka ná ntị dị ka o si dị ha mma, ma ọ na-eme otú ahụ n’ihi ọdịmma anyị ka anyị wee keta òkè n’ịdị nsọ ya.
11  N’eziokwu, ọ dịghị ịdọ aka ná ntị ọ bụla nke na-eyi ihe na-enye ọṅụ mgbe a na-adọ ya, kama ọ na-eyi ihe mwute; ma n’ikpeazụ, ọ na-amịrị ndị e ji ya zụọ mkpụrụ udo, ya bụ, ezi omume.
12  N’ihi ya, na-agbatịnụ aka kụdara akụda na ikpere na-adịghị ike,
13  na-emerenụ ụkwụ unu ụzọ kwụ ọtọ, ka e wee ghara ikwokapụ ihe dara ngwọrọ ná nkwonkwo ya, kama ka e wee gwọọ ya.
14  Na-achụsonụ udo n’ebe mmadụ niile nọ, na ịdị nsọ nke ọ na-adịghị onye ga-ahụ Onyenwe anyị ma o nweghị ya,
15  na-elezinụ anya nke ọma ka e wee ghara ịnapụ onye ọ bụla obiọma Chineke nke na-erughịrị mmadụ; ka mgbọrọgwụ ọ bụla nke na-egbu mmadụ ghara ipulite wee kpata nsogbu, ka o wee ghara imerụ ọtụtụ ndị;
16  ka e wee ghara inwe onye ọ bụla nke na-akwa iko ma ọ bụ onye ọ bụla nke na-ejighị ihe dị nsọ kpọrọ ihe, dị ka Isọ, onye nyefere ihe ruuru ya dị ka ọkpara iji gbanweta otu efere nri.
17  N’ihi na unu maara na mgbe o mesịrị chọọ inweta ngọzi ahụ, a jụrụ ya, n’ihi na, ọ bụ ezie na o ji anya mmiri chọsie ike ka nna ya gbanwee obi ya, o nwetaghị ohere ọ bụla.
18  N’ihi na unu abịarubeghị nso n’ihe ahụ nke a pụrụ imetụ aka, nke a mụnyekwara ọkụ, na ígwé ojii na oké ọchịchịrị na oké ifufe,
19  na ụda opi na olu okwu; nke bụ́ olu ndị Izrel nụrụ wee rịọ ka a ghara ịgwa ha okwu ọ bụla ọzọ.
20  N’ihi na ha apụghị ịnagide iwu ahụ e nyere bụ́: “Ọ bụrụ na ahụ́ anụmanụ emetụ ugwu ahụ, a ghaghị iji nkume tụgbuo ya.”
21  Ihe a hụrụ dịkwa egwu nke na Mozis sịrị: “Egwu ji m, m na-amakwa jijiji.”
22  Ma unu abịaruwo nso n’Ugwu Zayọn nakwa obodo nke Chineke dị ndụ, bụ́ Jeruselem nke eluigwe, na ọtụtụ iri puku ndị mmụọ ozi,
23  ná mgbakọ ezumezu nakwa n’ọgbakọ nke ndị e bu ụzọ mụọ, bụ́ ndị e dere aha ha n’akwụkwọ n’eluigwe, na Chineke bụ́ Onyeikpe nke mmadụ niile, na ndụ ime mmụọ nke ndị ezi omume ndị e mere ka ha zuo okè,
24  na Jizọs bụ́ onye ogbugbo nke ọgbụgba ndụ ọhụrụ, na ọbara ahụ a na-efesa efesa, nke na-ekwu okwu n’ụzọ dị mma karịa ọbara Ebel.
25  Hụnụ na unu adịghị ajụ irubere onye ahụ nke na-ekwu okwu isi. N’ihi na ọ bụrụ na ndị ahụ alanahụghị, ya bụ, ndị jụrụ irubere onye ahụ isi, bụ́ onye nọ n’ụwa na-enye ha ịdọ aka ná ntị nke si n’aka Chineke, lee otú anyị na-agaghị esi lanahụ ma ọlị ma ọ bụrụ na anyị agbakụta onye ahụ nke si n’eluigwe na-ekwu okwu azụ.
26  N’oge ahụ, olu ya mere ka ụwa maa jijiji, ma ugbu a, o kwewo nkwa, sị: “Ọ ka fọrọ otu ugboro m ga-eme ka ọgba aghara dị, ọ bụghị naanị n’ụwa kamakwa n’eluigwe.”
27  Ma okwu ahụ bụ́ “Ọ ka fọrọ otu ugboro” na-egosi na a ga-ewepụ ihe ndị e mere ka ha maa jijiji dị ka ihe ndị e meworo eme, ka ihe ndị a na-adịghị eme ka ha maa jijiji wee dịgide.
28  Ya mere, ebe anyị ga-enweta alaeze nke a na-apụghị ime ka ọ maa jijiji, ka anyị na-enweta obiọma na-erughịrị mmadụ, nke anyị ga-esite na ya jiri egwu Chineke na ụjọ na-ejere Chineke ozi dị nsọ nke ọ na-anabata.
29  N’ihi na Chineke anyị bụkwa ọkụ na-erepịa erepịa.
Hibru 13
1  Ka ịhụnanya ụmụnna unu dịgide.
2  Unu echefula ile ọbịa, n’ihi na site na ya, ụfọdụ lere ndị mmụọ ozi ọbịa n’amaghị ama.
3  Na-echetanụ ndị nọ n’agbụ ụlọ mkpọrọ dị ka à ga-asị na e kere unu na ha agbụ, na ndị a na-emegbu emegbu, ebe unu onwe unu ka nọkwa n’anụ ahụ́.
4  Ka alụmdi na nwunye bụrụ ihe kwesịrị nsọpụrụ n’etiti mmadụ niile, ka ihe ndina alụmdi na nwunye gharakwa ịbụ ihe e merụrụ emerụ, n’ihi na Chineke ga-ekpe ndị na-akwa iko na ndị bụ́ di ma ọ bụ nwunye na-akwa iko ikpe.
5  Ka ụzọ ndụ unu bụrụ nke ịhụnanya ego na-adịghị na ya, ka unu nọ na-enwe afọ ojuju n’ihe ndị dị ugbu a. N’ihi na o kwuwo, sị: “M gaghị ahapụ gị ma ọlị, m gaghịkwa agbahapụ gị ma ọlị.”
6  Ka anyị nwee obi ike wee sị: “Jehova bụ onye na-enyere m aka; agaghị m atụ egwu. Gịnị ka mmadụ pụrụ ime m?”
7  Na-echetanụ ndị na-edu ndú n’etiti unu, bụ́ ndị gwara unu okwu Chineke, ka unu na-ahụkwa ihe na-esi n’omume ha apụta, na-eṅominụ okwukwe ha.
8  Jizọs Kraịst bụ otu onye ahụ ọ bụ ụnyaahụ na taa, ruokwa mgbe ebighị ebi.
9  Unu abụla ndị e ji ozizi ọhụrụ dị iche iche bufuo; n’ihi na ọ dị mma isite n’obiọma na-erughịrị mmadụ mee ka obi sie mmadụ ike, ọ bụghị site n’ihe oriri, bụ́ nke na-ababereghị ndị na-etinye obi na ha uru.
10  Anyị nwere ebe ịchụàjà bụ́ ebe ndị na-eje ozi dị nsọ n’ụlọikwuu ahụ na-enweghị ikike iri ihe sitere na ya.
11  N’ihi na ozu anụmanụ ndị ahụ ndị nnukwu onye nchụàjà na-ewebata ọbara ha n’ebe nsọ maka mmehie bụ ndị a na-akpọ ọkụ ná mpụga ebe ha mara ụlọikwuu.
12  N’ihi ya, Jizọs tara ahụhụ ná mpụga ọnụ ụzọ ámá, ka o wee jiri ọbara ya doo ndị mmadụ nsọ.
13  Ya mere, ka anyị gakwuru ya ná mpụga ebe a mara ụlọikwuu, na-edi nkọcha ahụ o diri,
14  n’ihi na anyị enweghị obodo nke na-adịgide adịgide n’ebe a, kama anyị na-achọsi nke ahụ gaje ịbịa ike.
15  Ka anyị site n’aka ya na-achụrụ Chineke àjà otuto mgbe niile, ya bụ, mkpụrụ egbugbere ọnụ bụ́ nke na-ekwupụta aha ya n’ihu ọha.
16  Unu echefukwala ime ihe ọma na ịdị na-enye ndị ọzọ ihe, n’ihi na àjà ndị dị otú ahụ na-adị Chineke ezi mma.
17  Na-eruberenụ ndị na-edu ndú n’etiti unu isi, na-anọkwanụ n’okpuru ha, n’ihi na ha na-eche mkpụrụ obi unu nche dị ka ndị ga-aza ajụjụ; ka ha wee jiri ọṅụ na-eme nke a, ọ bụghị ịsụ ude, n’ihi na nke a ga-emebiri unu ihe.
18  Na-ekpenụ ekpere maka anyị, n’ihi na anyị kwenyesiri ike na anyị nwere akọ na uche ziri ezi, ebe anyị na-achọ ka anyị na-eme ihe n’eziokwu n’ihe niile.
19  Ma m na-agba unu ume ime nke a karịsịa, ka e wee mee ka m bịakwute unu n’oge na-adịghị anya.
20  Ka Chineke nke udo, onye mere ka nnukwu onye ọzụzụ atụrụ ahụ bụ́ Onyenwe anyị Jizọs, onye ji ọbara nke ọgbụgba ndụ ebighị ebi, si ná ndị nwụrụ anwụ bilie,
21  jiri ihe ọma niile kwadebe unu ime uche ya. Ka o si n’aka Jizọs Kraịst na-arụ ihe ahụ dị mma n’anya ya n’ime anyị; ka otuto dịrị ya ruo mgbe niile ebighị ebi. Amen.
22  M na-agbakwa unu ume, ụmụnna m, ka unu nabata okwu agbamume a, n’ihi na edetaara m unu akwụkwọ ozi dị nkenke.
23  Maranụ na a tọhapụwo nwanna anyị Timoti, onye mụ na ya ga-eso bịa hụ unu, ma ọ bụrụ na ọ bịa n’oge na-adịghị anya.
24  Keleerenụ m ndị niile na-edu ndú n’etiti unu nakwa ndị nsọ niile. Ndị nọ n’Ịtali na-ekele unu.
25  Ka obiọma na-erughịrị mmadụ dịnyere unu niile.
Jems 1
1 Jems, ohu Chineke na ohu Onyenwe anyị Jizọs Kraịst, na-edetara ebo iri na abụọ ahụ bi n’ebe dị iche iche akwụkwọ: Ana m ekele unu!
2  Gụọnụ ya n’ihe ọṅụ, ụmụnna m, mgbe unu zutere ọnwụnwa dị iche iche,
3  ebe unu maara na okwukwe unu nke a nwalere anwale otú a na-arụpụta ntachi obi.
4  Ma ka ntachi obi rụzuo ọrụ ya, ka unu wee zuo ezu, gbasiekwa ike n’ụzọ niile, n’enweghị ihe ọ bụla kọrọ unu.
5  Ya mere, ọ bụrụ na e nwere onye ọ bụla n’ime unu amamihe kọrọ, ka ọ na-arịọ Chineke, n’ihi na ọ na-eji mmesapụ aka enye mmadụ niile ihe, n’akọchaghịkwa ha; ọ ga-enye onye ahụ amamihe.
6  Ma, ya jiri okwukwe na-arịọ, n’enweghị obi abụọ ma ọlị, n’ihi na onye nwere obi abụọ dị ka ebili mmiri nke oké osimiri nke ifufe na-akwagharị, na-enugharịkwa.
7  N’eziokwu, ka onye ahụ ghara iche na ya ga-anata ihe ọ bụla n’aka Jehova;
8  ọ bụ onye nwere uche abụọ, onye na-adịghị akwụsi ike n’ụzọ ya niile.
9  Ma, ka nwanna ọ na-enweghị ka ọ hà ya na-enwe aṅụrị n’ihi elu e buliri ya,
10  ka onye bara ọgaranya nweekwa aṅụrị n’ihi ala e wedara ya, n’ihi na ọ ga-ala n’iyi dị ka okooko osisi.
11  N’ihi na anyanwụ na-awa wee nwe oké okpomọkụ, meekwa ka ahịhịa ndụ kpọnwụọ, okooko ya na-adapụkwa, mma ọ mara n’ile anya alaakwa n’iyi. Otú ahụkwa ka onye bara ọgaranya ga-akpọnwụ n’ụzọ ndụ ya.
12  Obi ụtọ na-adịrị onye na-atachi obi n’ọnwụnwa, n’ihi na mgbe a nwapụtara ya, ọ ga-anata okpueze bụ́ ndụ, nke Jehova kwere nkwa inye ndị hụrụ ya n’anya.
13  N’oge ọnwụnwa, ka onye ọ bụla ghara ịsị: “Ọ bụ Chineke na-anwa m.” N’ihi na a pụghị iji ihe ọjọọ nwaa Chineke, ya onwe ya adịghịkwa anwa onye ọ bụla.
14  Kama a na-anwa onye ọ bụla mgbe ọchịchọ nke aka ya rapụtara ya wee rafuo ya.
15  Mgbe ọchịchọ ahụ tụụrụ ime, ọ na-amụpụta mmehie; mgbe e mechara mmehie, ọ na-amụpụta ọnwụ.
16  Unu ekwela ka e duhie unu, ụmụnna m m hụrụ n’anya.
17  Ezi onyinye ọ bụla na onyinye ọ bụla zuru okè si n’elu bịa, n’ihi na ọ na-esi n’aka Nna nke ìhè eluigwe abịa, ọ dịghị agbanwe agbanwe, ọ dịghị ka onyinyo nke na-atụgharị atụgharị.
18  N’ihi uche ya, o ji okwu nke eziokwu mụọ anyị, ka anyị wee bụrụ ụdị mkpụrụ mbụ nke ihe ndị o kere eke.
19  Maranụ nke a, ụmụnna m m hụrụ n’anya. Onye ọ bụla aghaghị ịbụ onye na-anụ ihe ngwa ngwa, onye na-adịghị ekwu okwu ngwa ngwa, onye na-adịghị ewe iwe ngwa ngwa;
20  n’ihi na iwe mmadụ adịghị arụpụta ezi omume Chineke.
21  N’ihi ya, wepụnụ iru unyi niile na ihe ahụ na-abaghị uru, nke bụ́ ihe ọjọọ, jirikwanụ nwayọọ nabata okwu Chineke nke a kụrụ n’ime unu dị ka mkpụrụ, nke nwere ike ịzọpụta mkpụrụ obi unu.
22  Ma, bụrụnụ ndị na-eme okwu Chineke, unu abụla ndị na-anụ naanị ọnụnụ, ndị ji echiche ụgha na-aghọgbu onwe ha.
23  N’ihi na ọ bụrụ na onye ọ bụla bụ onye na-anụ okwu Chineke, ma ọ bụghị onye na-eme ya, onye a dị ka onye na-ekiri ihu ya n’enyo.
24  N’ihi na ọ na-ekiri onwe ya, ọ na-apụkwa ma chefuo ụdị mmadụ ọ bụ ozugbo.
25  Ma onye na-enyocha iwu ahụ zuru okè nke na-eweta nnwere onwe, onye nọgidekwara n’ime ya, ga-enwe obi ụtọ n’ime ya eme, n’ihi na ọ bụghị onye na-echefu ihe ọ nụrụ, kama ọ bụ onye na-arụ ọrụ ahụ.
26  Ọ bụrụ na onye ọ bụla chere na ya na-efe Chineke n’ụzọ ziri ezi ma ọ dịghị achịkwa ire ya, kama na-aghọgbu obi ya, ụdị ofufe onye a na-efe bụ ihe efu.
27  Ụdị ofufe nke dị ọcha, nke a na-emerụghịkwa emerụ n’ụzọ Chineke bụ́ Nna anyị si ele ihe anya bụ: ilekọta ụmụ mgbei na ụmụ nwaanyị di ha nwụrụ ná mkpagbu ha, na mmadụ idebe onwe ya ka ọ ghara inwe ntụpọ site n’ụwa.
Jems 2
1 Ụmụnna m, ùnu nwere okwukwe n’Onyenwe anyị Jizọs Kraịst, onye bụ́ ebube anyị, ma na-ele mmadụ anya n’ihu?
2  N’ihi na, ọ bụrụ na nwoke nke gbajuru ọla e ji ọlaedo mee ná mkpịsị aka ya, nke yikwa ákwà mara mma, abata n’ebe unu zukọrọ, ma onye ogbenye nke yi ákwà ruru unyi abata,
3  ma unu elee onye ahụ yi ákwà mara mma anya ọma wee sị: “Nọdụ ala n’ebe a mara mma,” unu ewee sị onye ogbenye ahụ: “Guzoro ọtọ,” ma ọ bụ: “Nọdụ ala n’ebe ahụ, n’okpuru ihe mgbakwasị ụkwụ m,”
4  unu na-akpa ókè n’etiti onwe unu, ọ̀ bụ na unu aghọbeghị ndị ikpe na-ekpe ajọ ikpe?
5  Geenụ ntị, ụmụnna m m hụrụ n’anya. Ọ̀ bụ na Chineke ahọrọghị ndị dara ogbenye n’ihe nke ụwa ka ha bụrụ ndị bara ọgaranya n’okwukwe, bụrụkwa ndị nketa nke alaeze ahụ, nke o kwere nkwa inye ndị hụrụ ya n’anya?
6  Ma, unu emenyewo onye ogbenye ahụ ihere. Ọ̀ bụ na ndị bara ọgaranya adịghị emegbu unu, na-adọkpụrụkwa unu gaa n’ụlọikpe?
7  Ọ̀ bụ na ha adịghị ekwulu ezi aha ahụ a kpọkwasịrị unu?
8  Otú ọ dị, ọ bụrụ na unu na-edebe iwu nke eze nyere, dị ka ihe e dere n’Akwụkwọ Nsọ si kwuo, sị: “Hụ onye agbata obi gị n’anya dị ka onwe gị,” unu na-eme nnọọ nke ọma.
9  Ma ọ bụrụ na unu na-ele mmadụ anya n’ihu, unu na-eme mmehie, n’ihi na iwu ahụ na-akatọ unu na unu bụ ndị na-emebi iwu.
10  N’ihi na onye ọ bụla nke na-edebe Iwu ahụ niile ma na-azọhie ụkwụ n’otu ihe, ọ ghọwo onye dara ha niile.
11  N’ihi na onye ahụ nke sịrị: “Akwala iko,” sịkwara: “Egbula ọchụ.” Ma ọ bụrụ na ị dịghị akwa iko ma ị na-egbu ọchụ, ị ghọwo onye na-emebi iwu.
12  Na-ekwunụ okwu, na-emekwanụ omume, dị ka ndị a ga-eji iwu nke ndị nweere onwe ha kpee ikpe.
13  N’ihi na a ga-ekpe onye na-adịghị eme ebere ikpe n’emereghị ya ebere. Ya mere, ebere na-emeri ikpe.
14  Ụmụnna m, olee uru ọ bara ma ọ bụrụ na mmadụ asị na ya nwere okwukwe ma o nweghị ọrụ? Okwukwe ahụ ọ̀ pụrụ ịzọpụta ya?
15  Ọ bụrụ na nwanna nwoke ma ọ bụ nwanna nwaanyị gba ọtọ, n’enweghịkwa ihe oriri ga-ezuru ya n’ụbọchị,
16  ma otu onye n’ime unu asị ya: “Laa n’udo, nyaa ọkụ, rijuokwa afọ,” ma unu enyeghị ya ihe na-akpa ahụ́ ya, olee uru ọ bara?
17  Otú ahụkwa, ọ bụrụ na okwukwe enweghị ọrụ, ọ nwụrụ anwụ.
18  Otú ọ dị, otu onye ga-ekwu, sị: “I nwere okwukwe, enwekwara m ọrụ. Gosi m okwukwe gị nke na-agụnyeghị ọrụ, m ga-egosikwa gị okwukwe m site n’ọrụ m.”
19  Ọ̀ kwa i kwere na e nwere otu Chineke? Ị na-eme nke ọma. Ma ndị mmụọ ọjọọ kwekwara wee kụja.
20  Ma, gị onye nzuzu, ị̀ chọrọ ịma na okwukwe nke na-enweghị ọrụ adịghị arụpụta ihe ọ bụla?
21  Ọ̀ bụ na e siteghị n’ọrụ kpọọ nna anyị bụ́ Ebreham onye ezi omume mgbe ọ chụsịrị nwa ya bụ́ Aịzik n’àjà n’elu ebe ịchụàjà?
22  Ị hụrụ na okwukwe ya na ọrụ ya rụkọrọ ọrụ, e sitekwara n’ọrụ ya mee ka okwukwe ya zuo okè,
23  e mezukwara ihe ahụ e dere n’Akwụkwọ Nsọ, nke sịrị: “Ebreham nwere okwukwe n’ebe Jehova nọ, e wee gụọrọ ya nke ahụ dị ka ezi omume,” e wee kpọọ ya “enyi Jehova.”
24  Unu hụrụ na a ga-akpọ mmadụ onye ezi omume n’ihi ọrụ ya, ọ bụghị naanị n’ihi okwukwe ya.
25  Otú ahụkwa, ọ̀ bụ na e siteghịkwa n’ọrụ kpọọ nwaanyị akwụna ahụ bụ́ Rehab onye ezi omume, mgbe ọ nabatasịrị ndị ozi ahụ nke ọma wee zipụ ha ka ha si ụzọ ọzọ lawa?
26  N’ezie, dị ka ahụ́ nke na-enweghị mmụọ bụ ihe nwụrụ anwụ, otú ahụkwa, okwukwe nke na-enweghị ọrụ bụ ihe nwụrụ anwụ.
Jems 3
1 Ụmụnna m, ọ bụghị ọtụtụ n’ime unu kwesịrị ịbụ ndị ozizi, ebe anyị maara na anyị ga-anata ikpe ka ukwuu.
2  N’ihi na anyị niile na-asụ ngọngọ ọtụtụ ugboro. Ọ bụrụ na onye ọ bụla adịghị asụ ngọngọ n’okwu, ọ bụ onye zuru okè, nke nwere ike ịchịkwa ahụ́ ya dum.
3  Ọ bụrụ na anyị ekee eriri ndị e ji achịkwa ịnyịnya n’ọnụ ịnyịnya ka ha wee na-erubere anyị isi, anyị na-achịkwa ahụ́ ha dum.
4  Lee! Ọbụna ụgbọ mmiri, ọ bụ ezie na o buru oké ibu, bụrụkwa nke ifufe siri ike na-enugharị, a na-eji obere ụmara ụgbọ na-akwọ ya ka ọ gaa ebe onye nọ n’isi ụgbọ chọrọ ka ọ gaa.
5  Otú ahụkwa, ire bụ ihe dị nta nke dị n’ahụ́, ma ọ na-etu ọnụ dị ukwuu. Lee ntakịrị ọkụ ọ na-ewe iji suo oké ọhịa ọkụ!
6  Ire bụ ọkụ. N’ime ihe niile dị anyị n’ahụ́, ire jupụtara n’ajọ omume, n’ihi na ọ na-eme ka ahụ́ dum nwee ntụpọ, ọ na-amụnyekwa usoro ndụ nke sitere n’okike ọkụ, Gehena na-amụnyekwa ya ọkụ.
7  N’ihi na a pụrụ ịzụ̀ ụdị anụ ọhịa niile na nnụnụ na ihe na-akpụ akpụ na anụ bi n’oké osimiri, ụmụ mmadụ azụ̀wokwa ha.
8  Ma ire, ọ dịghị mmadụ ọ bụla pụrụ ịzụ̀ ya. Ọ bụ ihe ọjọọ siri ike nchịkwa, o jupụtara ná nsí na-eweta ọnwụ.
9  Anyị na-eji ya agọzi Jehova, bụ́ Nna anyị, anyị na-ejikwa ya abụ ụmụ mmadụ ọnụ, bụ́ ndị e kere “n’oyiyi Chineke.”
10  N’otu ọnụ ahụ ka ngọzi na ịbụ ọnụ si apụta. O kwesịghị ekwesị, ụmụnna m, ka ihe ndị a si otú a na-eme.
11  Isi mmiri ọ̀ na-esi n’otu oghere asụpụta mmiri na-atọ ụtọ na nke na-elu ilu?
12  Ụmụnna m, osisi fig ọ̀ pụrụ ịmị mkpụrụ oliv, ka osisi vaịn ọ̀ pụrụ ịmị mkpụrụ fig? Mmiri nnu apụghịkwa ịgbapụta mmiri na-atọ ụtọ.
13  Ònye maara ihe ma nwee nghọta n’etiti unu? Ya jiri ịdị nwayọọ nke e ji mara amamihe gosi ọrụ ya site n’ime omume ọma.
14  Ma ọ bụrụ na unu nwere oké ekworo na esemokwu n’obi unu, unu adịla na-etu ọnụ ma na-agha ụgha megide eziokwu ahụ.
15  Nke a abụghị amamihe nke si n’elu bịa, kama ọ bụ nke ụwa, nke anụ ahụ́, nke ndị mmụọ ọjọọ.
16  N’ihi na n’ebe e nwere ekworo na esemokwu, n’ebe ahụ ka ọgba aghara na ihe ọjọọ niile na-adị.
17  Ma amamihe nke si n’elu bu ụzọ dị ọcha, na-emekwa udo, nwee ezi uche, dị njikere irube isi, jupụta n’ebere na ezi mkpụrụ, ọ dịghị akpa ókè n’ihi ile mmadụ anya n’ihu, ọ dịghị ihu abụọ.
18  A na-aghakwa mkpụrụ nke ezi omume n’ebe udo dị maka ndị na-eme udo.
Jems 4
1 Olee ebe agha si bịa, oleekwa ebe ọgụ a na-alụ n’etiti unu si bịa? Ọ̀ bụ na ebe ihe ndị a si bịa abụghị n’agụụ unu na-enwe maka ihe ụtọ anụ ahụ́ nke na-alụ ọgụ n’akụkụ ahụ́ unu?
2  Unu na-achọ, ma unu adịghị enweta. Unu na-egbu ọchụ, na-enwekwa anyaukwu, ma unu enweghị ike inweta. Unu na-alụ ọgụ ma na-ebu agha. Unu adịghị enweta n’ihi na unu adịghị arịọ.
3  Unu na-arịọ, ma unu adịghị arịọta, n’ihi na ihe mere unu ji na-arịọ ezighị ezi, ka unu wee mefuo ya n’agụụ ihe ụtọ anụ ahụ́ nke na-agụ unu.
4  Ndị na-akwa iko, ùnu amaghị na ịbụ enyi ụwa bụ ịbụ onye iro Chineke? Ya mere, onye ọ bụla nke chọrọ ịbụ enyi ụwa na-eme onwe ya onye iro Chineke.
5  Ka ùnu chere na ọ bụ n’efu ka Akwụkwọ Nsọ kwuru, sị: “Mmụọ nke anyaụfụ nke bi n’ime anyị na-enwe agụụ siri ike maka ihe dị iche iche”?
6  Ma, obiọma na-erughịrị mmadụ nke ọ na-egosi ka ukwuu. N’ihi ya, o kwuru, sị: “Chineke na-emegide ndị mpako, ma ọ na-egosi ndị dị umeala n’obi obiọma na-erughịrị mmadụ.”
7  Ya mere, doonụ onwe unu n’okpuru Chineke; ma na-eguzogidenụ Ekwensu, ọ ga-agbapụkwa n’ebe unu nọ.
8  Bịaruonụ Chineke nso, ọ ga-abịarukwa unu nso. Meenụ ka aka unu dị ọcha, unu ndị mmehie, meekwanụ ka obi unu dị ọcha, unu ndị nwere uche abụọ.
9  Hụsienụ anya, ruonụ uju, kwaakwanụ ákwá. Ka ọchị unu ghọọ iru uju, ka ọṅụ unu ghọọkwa nkụda mmụọ.
10  Wedanụ onwe unu ala n’anya Jehova, ọ ga-ebulikwa unu elu.
11  Ụmụnna m, kwụsịnụ ikwugide ibe unu. Onye na-ekwugide nwanna ya ma ọ bụ na-ekpe nwanna ya ikpe na-ekwugide iwu, na-ekpekwa iwu ikpe. Ma ọ bụrụ na ị na-ekpe iwu ikpe, ị bụghị onye na-edebe iwu, kama onyeikpe.
12  E nwere otu onye nke bụ́ onye na-enye iwu na onyeikpe, onye nwere ike ịzọpụta mmadụ na ibibi mmadụ. Ma gị onwe gị, ònye ka ị bụ na ị ga na-ekpe onye agbata obi gị ikpe?
13  Ugbu a, bịanụ, unu ndị na-asị: “Taa ma ọ bụ echi, anyị ga-eje obodo a, nọọkwa otu afọ n’ebe ahụ, anyị ga-azụkwa ahịa, rite uru,”
14  ma unu amaghị ihe ndụ unu ga-abụ echi. N’ihi na unu bụ alụlụụ nke na-apụta ruo nwa oge wee pụọ n’anya.
15  Kama nke ahụ, unu kwesịrị ikwu, sị: “Ọ bụrụ uche Jehova, anyị ga-adị ndụ wee mee nke a ma ọ bụ nke ọzọ.”
16  Ma ugbu a, unu na-akpa nganga n’ọnụ unu na-etu. Ụdị ịkpa nganga ahụ niile bụ ihe ọjọọ.
17  Ya mere, ọ bụrụ na mmadụ maara otú ọ ga-esi mee ihe ziri ezi ma o meghị ya, ọ bụụrụ ya mmehie.
Jems 5
1 Ugbu a, bịanụ, unu ndị ọgaranya, kwaanụ ákwá, tienụ mkpu ákwá n’ihi nhụsianya ndị na-adakwasị unu.
2  Akụnụba unu erewo ure, uwe elu unu aghọwokwa ihe nla riri.
3  Ọlaedo na ọlaọcha unu atawo nchara, ịta nchara ha ga-abụkwa ihe àmà megide unu, ọ ga-erikwa anụ unu. Ọ bụ ihe dị ka ọkụ ka unu kwakọbaworo n’oge ikpeazụ.
4  Lee! Ụgwọ nke unu kwesịrị ịkwụ ndị ọrụ bụ́ ndị weere unu ihe ubi, nke unu na-ekweghị akwụ ha, na-eti mkpu, mkpu enyemaka nke ndị na-ewe ihe ubi na-eti eruwokwa Jehova nke ụsụụ ndị agha ntị.
5  Unu ebiwo ndụ okomoko n’elu ụwa, unu ebiwokwa ndụ dị ka ihe ụtọ nke anụ ahụ́ si dị. Unu emewo ka obi unu dị ka anụ mara abụba ruo n’ụbọchị a ga-egbu ha.
6  Unu amawo onye ezi omume ikpe, unu egbuwo ya. Ọ́ dịghị emegide unu?
7  Ya mere, ụmụnna m, nweenụ ndidi ruo n’oge ọnụnọ nke Onyenwe anyị. Lee! Onye ọrụ ubi na-echere mkpụrụ dị oké ọnụ ahịa nke ala, na-enwere ya ndidi ruo mgbe o nwetara ụbịa mmiri na ụla mmiri.
8  Unu onwe unu, nweenụ ndidi; meenụ ka obi sie unu ike, n’ihi na ọnụnọ nke Onyenwe anyị adịwo nso.
9  Ụmụnna m, unu asụla ude megide ibe unu, ka e wee ghara ikpe unu ikpe. Lee! Onyeikpe ahụ guzo n’ọnụ ụzọ.
10  Ụmụnna m, werenụ ndị amụma ndị kwuru okwu n’aha Jehova dị ka ihe nlereanya nke nhụjuanya na inwe ndidi.
11  Lee! Anyị na-akpọ ndị tachiri obi ndị obi ụtọ. Unu anụwo banyere ntachi obi Job, unu ahụwokwa ihe Jehova mesịrị mee, na Jehova nwere obi ọmịiko dị ukwuu, na-emekwa ebere.
12  Ma, karịsịa ihe niile, ụmụnna m, kwụsịnụ ịṅụ iyi, ee, unu ejila eluigwe ma ọ bụ ụwa ma ọ bụ ihe ọ bụla ọzọ ṅụọ iyi. Kama ka Ee unu bụrụ Ee, ka Ee e unu bụrụkwa Ee e, ka unu wee ghara ịdaba n’ikpe.
13  È nwere onye ọ bụla na-ahụju anya n’etiti unu? Ka ọ na-ekpe ekpere. È nwere onye ọ bụla obi dị ụtọ? Ka ọ bụọ abụ otuto.
14  È nwere onye ọ bụla na-arịa ọrịa n’etiti unu? Ka ọ kpọọ ndị okenye nke ọgbakọ, ka ha kpeekwara ya ekpere, teekwa ya mmanụ n’aha Jehova.
15  Ekpere e ji okwukwe kpee ga-emekwa ka ahụ́ dị onye ahụ nke ahụ́ na-adịghị ike mma, Jehova ga-emekwa ka o bilie. Ọ bụrụkwa na o mewo mmehie, a ga-agbaghara ya.
16  Ya mere, na-ekwupụtanụ mmehie unu gwa ibe unu, na-ekpekwaranụ ibe unu ekpere, ka e wee gwọọ unu. Ekpere nke onye ezi omume na-ekpesi ike dị ike nke ukwuu mgbe ọ na-akpa ike.
17  Ịlaịja bụ nwoke nwere ụdị mmetụta anyị na-enwe, ma o kpere ekpere ka mmiri ghara izo; mmiri ezoghịkwa n’ala ahụ ruo afọ atọ na ọnwa isii.
18  O kpekwara ekpere ọzọ, mmiri wee si n’eluigwe zoo, ala wee mịa mkpụrụ ya.
19  Ụmụnna m, ọ bụrụ na e duhie onye ọ bụla n’etiti unu, o wee hapụ eziokwu, onye ọzọ ewee mee ka ọ lọghachite,
20  maranụ na onye mere ka onye mmehie hapụ njehie nke ụzọ ya ga-azọpụta mkpụrụ obi ya n’ọnwụ, ọ ga-ekpuchikwa ọtụtụ mmehie.
1 Pita 1
1 Pita, onyeozi nke Jizọs Kraịst, na-edetara unu akwụkwọ, unu ndị bi nwa oge n’ebe dị iche iche n’ime Pọntọs, Galeshia, Kapadoshia, Eshia, na Bitinia, ndị a họọrọ
2  dị ka Chineke bụ́ Nna bu ụzọ mara, ndị e ji mmụọ nsọ doo nsọ, ka unu wee bụrụ ndị na-erube isi na ndị e fesara ọbara Jizọs Kraịst: Ka obiọma na-erughịrị mmadụ na udo dị ukwuu dịrị unu.
3  Ka Chineke na Nna nke Onyenwe anyị Jizọs Kraịst bụrụ onye a gọziri agọzi, n’ihi na dị ka ebere ya si dị ukwuu, ọ mụrụ anyị ọzọ ka anyị wee nwee olileanya dị ndụ site n’ime ka Jizọs Kraịst si ná ndị nwụrụ anwụ bilie,
4  ka anyị wee nweta ihe nketa a na-apụghị ibibi ebibi, nke a na-emerụghị emerụ, nke na-adịghịkwa emebi emebi. E debeere ya unu n’eluigwe,
5  unu ndị ike Chineke na-echebe site n’okwukwe maka nzọpụta a na-aga ikpughe n’oge ikpeazụ.
6  Unu na-aṅụrị ọṅụ nke ukwuu n’ihi ihe a, ọ bụ ezie na e mewo ka unu nwee mwute site n’ọnwụnwa dị iche iche ruo nwa oge ugbu a, ma ọ bụrụ na ọ dị mkpa,
7  ka okwukwe unu nke a nwalere anwale, nke bara oké uru karịa ọlaedo nke na-ala n’iyi, n’agbanyeghị na e ji ọkụ nụchaa ya, wee bụrụ ihe na-eweta otuto na ebube na nsọpụrụ mgbe a ga-ekpughe Jizọs Kraịst.
8  Ọ bụ ezie na unu ahụghị ya, unu hụrụ ya n’anya. Ọ bụ ezie na unu adịghị ele ya anya ugbu a, ma unu nwere okwukwe n’ebe ọ nọ, na-aṅụrịkwa ọṅụ nke ukwuu, ya bụ, ọṅụ nke ọnụ na-apụghị ịkọwa, nke dịkwa ebube,
9  ebe unu ga-enweta ihe okwukwe unu ga-arụpụta, bụ́ nzọpụta nke mkpụrụ obi unu.
10  Ndị amụma, bụ́ ndị buru amụma banyere obiọma na-erughịrị mmadụ nke ga-abịara unu, jụrụ ase nke ọma banyere nzọpụta a, jirikwa nlezianya mee nnyocha banyere ya.
11  Ha nọ na-eme nchọpụta banyere oge ọ bụ kpọmkwem ma ọ bụ ụdị oge nke mmụọ ahụ dị n’ime ha na-egosi banyere Kraịst, mgbe ọ gbara àmà tupu oge eruo banyere ahụhụ Kraịst ga-ata, banyekwara ebube nke ga-esochi ya.
12  E kpugheere ha na ọ bụghị onwe ha ka ha na-ejere ozi, kama ọ bụ unu ka ha na-enye ihe ndị ahụ e kwusaara unu ugbu a site n’ọnụ ndị ji mmụọ nsọ nke e si n’eluigwe zite zisaara unu ozi ọma. Ọ na-agụ ndị mmụọ ozi agụụ inyoba anya n’ihe ndị a.
13  Ya mere, keenụ ájị̀ n’ume maka ọrụ, nweenụ uche ziri ezi; meenụ ka olileanya unu dịrị n’obiọma na-erughịrị mmadụ nke a ga-ewetara unu mgbe a ga-ekpughe Jizọs Kraịst.
14  Dị ka ụmụ na-erube isi, kwụsịnụ ịbụ ndị na-eme omume dị ka ọchịchọ unu nwere n’oge gara aga si dị, mgbe unu na-amaghị ihe,
15  kama, dị ka Onye Nsọ ahụ nke kpọrọ unu, bụrụkwanụ ndị dị nsọ n’omume unu niile,
16  n’ihi na e dere, sị: “Unu ga-adị nsọ, n’ihi na adị m nsọ.”
17  Ọ bụrụkwa na unu na-akpọku Nna nke na-ekpe ikpe n’eleghị mmadụ anya n’ihu dị ka ọrụ onye nke ọ bụla si dị, jirinụ egwu na-eme omume n’oge unu bi dị ka ndị ala ọzọ.
18  N’ihi na unu maara na ọ bụghị ihe ndị pụrụ ire ure, ọlaọcha ma ọ bụ ọlaedo, ka e ji napụta unu n’ụdị omume unu nke na-adịghị amị mkpụrụ, nke unu natara site n’ọdịnala nke si n’aka nna nna unu hà.
19  Kama ọ bụ ọbara nke dị oké ọnụ ahịa, dị ka nke nwa atụrụ na-enweghị mmerụ, nke na-enweghịkwa ntụpọ, ya bụ, nke Kraịst.
20  N’eziokwu, e bu ụzọ mara ya tupu a tọọ ntọala ụwa, ma e mere ka ọ pụta ìhè n’ọgwụgwụ oge ndị a n’ihi unu
21  bụ́ ndị kwere na Chineke site n’aka ya, onye si ná ndị nwụrụ anwụ kpọlite ya ma nye ya ebube; ka okwukwe na olileanya unu wee dịrị na Chineke.
22  Ebe unu meworo ka mkpụrụ obi unu dị ọcha site n’isi unu na-erubere eziokwu ahụ nke mere ka unu nwee ịhụnanya ụmụnna nke na-abụghị nke ihu abụọ, nweenụ ịhụnanya siri ike n’ebe ibe unu nọ site n’obi unu.
23  N’ihi na a mụwo unu ọzọ site ná mkpụrụ na-enye ndụ, nke na-apụghị ire ure, ọ bụghị site na nke pụrụ ire ure, site n’okwu Chineke bụ́ onye dị ndụ ma na-adịru mgbe ebighị ebi.
24  N’ihi na “anụ ahụ́ niile dị ka ahịhịa, ebube ha niile dịkwa ka ifuru ahịhịa; ahịhịa ya na-akpọnwụ, okooko ya na-adapụkwa,
25  ma okwu Jehova na-adịru mgbe ebighị ebi.” Nke a bụ “okwu” ahụ nke bụ́ ozi ọma e zisaara unu.
1 Pita 2
1 Ya mere, wepụnụ ihe ọjọọ niile na aghụghọ niile na ihu abụọ na anyaụfụ na ụdị ikwu okwu azụ niile,
2  dịkwa ka ụmụ a mụrụ ọhụrụ, ka mmiri ara a na-agwagbughị agwagbu nke dị n’okwu Chineke na-agụ unu agụụ, ka unu wee site na ya toruo nzọpụta,
3  ma ọ bụrụhaala na unu edetụwo Onyenwe anyị ire wee hụ na o nwere obiọma.
4  Ka unu na-abịakwute ya dị ka nkume dị ndụ, nke ndị mmadụ jụrụ ajụ n’eziokwu, ma bụrụ nke Chineke họọrọ, nke dịkwa oké ọnụ ahịa n’anya ya,
5  unu onwe unu kwa, dị ka nkume dị ndụ, bụ ndị a na-ewu ka unu bụrụ ụlọ ime mmụọ, ka unu wee bụrụ òtù ndị nchụàjà dị nsọ, ka unu wee site n’aka Jizọs Kraịst na-achụ àjà ime mmụọ ndị Chineke na-anabata.
6  N’ihi na e dere n’Akwụkwọ Nsọ, sị: “Lee! Ana m edo na Zayọn otu nkume, nke a họọrọ, bụ́ nkume isi nkuku e ji tọọ ntọala, nke dị oké ọnụ ahịa; ọ dịghịkwa onye nwere okwukwe na ya nke a ga-emechu ihu ma ọlị.”
7  Ya mere, ọ dị oké ọnụ ahịa n’ebe unu nọ, n’ihi na unu bụ ndị kwere ekwe; ma n’ebe ndị na-ekweghị ekwe nọ, “otu nkume ahụ ndị na-ewu ụlọ jụrụ ajụ aghọwo isi nkuku,”
8  na “nkume ịsụ ngọngọ na oké nkume mmejọ.” Ha na-asụ ngọngọ n’ihi na ha na-enupụ isi n’okwu Chineke. Ọ bụ nke a mere e ji họpụta ha.
9  Ma unu bụ “agbụrụ a họọrọ, òtù ndị nchụàjà bụ́ ndị eze, mba dị nsọ, otu ndị pụrụ iche nke Chineke, ka unu wee kwusaa n’ebe niile ịdị mma” nke onye ahụ kpọpụtara unu n’ọchịchịrị wee kpọba unu n’ìhè ya dị ebube.
10  N’ihi na o nwere mgbe unu na-abụghị otu ndị, ma ugbu a, unu bụ ndị Chineke; unu bụbu ndị a na-emereghị ebere, ma ugbu a, unu bụ ndị e meere ebere.
11  Ndị m hụrụ n’anya, ana m agba unu ume dị ka ndị ala ọzọ na ndị bi nwa oge ka unu na-ezere ọchịchọ anụ ahụ́, nke bụ́ ihe ndị ahụ na-alụso mkpụrụ obi ọgụ.
12  Na-emenụ omume dị mma n’etiti ndị mba ọzọ, ka o wee bụrụ na n’ihe ndị ahụ ha na-ekwugide unu, na-asị na unu bụ ndị ajọ omume, ha ga-enye Chineke otuto n’ụbọchị nleta ya n’ihi ọrụ ọma unu nke ha ji anya ha na-ahụ.
13  N’ihi Onyenwe anyị, doonụ onwe unu n’okpuru ihe niile mmadụ guzobere: ma ọ̀ bụ eze, dị ka onye dị elu,
14  ma ọ̀ bụ ndị ọchịchị, dị ka ndị o zitere inye ndị ajọ omume ntaramahụhụ ma jaa ndị na-eme ihe ọma mma.
15  N’ihi na otú ahụ ka Chineke chọrọ ya, ka unu site n’ime ihe ọma nwee ike imechi ọnụ nke ndị na-enweghị ezi uche ji ekwu okwu nzuzu.
16  Na-ebinụ ndụ dị ka ndị nweere onwe ha, ma ka nnwere onwe unu ghara ịbụ ihe unu ga-eji na-ekpuchi ihe ọjọọ, kama nwerenụ onwe unu dị ka ndị ohu Chineke.
17  Sọpụrụnụ ụdị mmadụ niile, hụnụ òtù ụmụnna dum n’anya, tụọnụ egwu Chineke, sọpụrụnụ eze unu.
18  Ka ndị bụ́ odibo doo onwe ha n’okpuru ndị nwe ha n’egwu dum kwesịrị ekwesị, ọ bụghị naanị ido onwe ha n’okpuru ndị bụ́ ezigbo mmadụ na ndị nwere ezi uche, kamakwa n’okpuru ndị ọ na-esi ike ime ihe dị ha mma.
19  N’ihi na ọ bụrụ na mmadụ atachie obi n’ihe mwute, taakwa ahụhụ n’ụzọ na-ezighị ezi, n’ihi akọ na uche ya n’ebe Chineke nọ, nke a bụ ihe dị mma.
20  N’ihi na, gịnị bụ uru ọ bara ma ọ bụrụ na, mgbe unu na-emehie, e wee na-ama unu ụra, unu atachie obi? Ma ọ bụrụ na, mgbe unu na-eme ihe ọma ma na-ata ahụhụ, unu atachie obi, nke a bụ ihe dị mma n’ebe Chineke nọ.
21  N’eziokwu, a kpọrọ unu ka unu soro ụzọ a, n’ihi na ọbụna Kraịst tara ahụhụ n’ihi unu, wee hapụrụ unu ihe nlereanya ka unu wee sochie nzọụkwụ ya anya.
22  Ọ dịghị mmehie o mere, a hụghịkwa aghụghọ n’ọnụ ya.
23  Mgbe a na-ekwujọ ya, ọ dịghị ekwujọgwara. Mgbe ọ na-ata ahụhụ, o yighị onye ọ bụla egwu, kama ọ nọ na-enyefe onwe ya n’aka onye ahụ nke na-ekpe ikpe ziri ezi.
24  Ya onwe ya buuru mmehie anyị n’ahụ́ ya n’elu osisi ahụ, ka anyị wee sepụ aka ná mmehie ma bie ndụ n’ezi omume. Ọ bụkwa “site n’ọnyá ya ka a gwọrọ unu.”
25  N’ihi na unu dị ka atụrụ ndị na-akpafu akpafu; ma ugbu a, unu alaghachikwuruwo onye ọzụzụ atụrụ na onye nlekọta nke mkpụrụ obi unu.
1 Pita 3
1 Otú ahụkwa, unu ndị bụ́ nwunye, doonụ onwe unu n’okpuru di unu, ka e wee rite ha n’uru n’ekwughị okwu ọ bụla site n’omume nwunye ha, ma ọ bụrụ na ụfọdụ n’ime ha adịghị erube isi n’okwu Chineke,
2  ebe ha ji anya ha hụ omume unu nke dị ọcha, ya na nkwanye ùgwù dị ukwuu.
3  Unu ekwekwala ka mma unu na-achọ bụrụ ịkpa isi efu na iyi ihe ịchọ mma ọlaedo ma ọ bụ iyi uwe elu,
4  kama ka ọ bụrụ mmadụ zoro ezo nke dị n’ime obi, nke yi uwe na-apụghị imebi emebi, bụ́ mmụọ dị jụụ, nke dịkwa nwayọọ, nke bara uru nke ukwuu n’anya Chineke.
5  N’ihi na n’oge gara aga, otú ahụ ka ụmụ nwaanyị dị nsọ ndị nwere olileanya n’ebe Chineke nọ si na-achọ onwe ha mma, na-edo onwe ha n’okpuru di ha,
6  dị ka Sera si na-erubere Ebreham isi, na-akpọ ya “onyenwe m.” Unu aghọwokwa ụmụ ya, ma ọ bụrụhaala na unu ana-eme ihe ọma, gharakwa ịtụ egwu ihe ọ bụla na-akpata oké ụjọ.
7  Unu ndị bụ́ di, ka unu na ndị nwunye unu na-ebi otú ahụ dị ka ihe ọmụma si dị, na-enyenụ nwaanyị nsọpụrụ dị ka arịa na-esighị ike, ebe unu na ha bụ ndị nketa nke ihu ọma na-erughịrị mmadụ nke bụ́ ndụ, ka e wee ghara igbochi ekpere unu.
8  N’ikpeazụ, unu niile, nweenụ otu obi, ka ihe banyere onye ọzọ na-emetụ unu n’obi, nweenụ ịhụnanya ụmụnna, nweenụ obi ọmịiko, dịrịnụ umeala n’obi,
9  unu ejila ihe ọjọọ akwụ ụgwọ ihe ọjọọ, unu ejila nkwujọ akwụ ụgwọ nkwujọ, kama nke ahụ, na-agọzinụ ndị mmadụ, n’ihi na a kpọrọ unu ka unu soro ụzọ a, ka unu wee keta ngọzi.
10  N’ihi na, “onye chọrọ ịhụ ndụ n’anya, chọọkwa iji anya ya hụ ezi ụbọchị, ya gbochie ire ya ikwu ihe ọjọọ, gbochiekwa egbugbere ọnụ ya ikwu okwu aghụghọ,
11  kama, ya si n’ihe ọjọọ wezụga onwe ya, meekwa ezi ihe; ya chọọ udo, chụsookwa ya.
12  N’ihi na anya Jehova na-elekwasị ndị ezi omume, ntị ya dịkwa n’arịrịọ ha na-arịọsi ike; ma ihu Jehova na-emegide ndị na-eme ihe ọjọọ.”
13  N’ezie, ònye bụ mmadụ nke ga-emerụ unu ahụ́ ma ọ bụrụ na unu aghọọ ndị na-anụ ọkụ n’obi maka ezi ihe?
14  Ma ọ bụrụgodị na unu ataa ahụhụ n’ihi ezi omume, unu ga-enwe obi ụtọ. Otú ọ dị, ka ihe ha na-atụ egwu ghara ịtụ unu egwu, obi alọkwala unu mmiri.
15  Kama doonụ Kraịst nsọ dị ka Onyenwe anyị n’obi unu, dịrịnụ njikere mgbe niile ịzara ọnụ unu n’ihu onye ọ bụla nke na-ajụ unu ihe mere unu ji nwee olileanya ahụ unu nwere, ma jirinụ obi dị nwayọọ na nkwanye ùgwù dị ukwuu na-eme otú ahụ.
16  Nweenụ ezi akọ na uche, ka ihere wee mee ha n’ihe ahụ ha na-ekwugide unu n’ihi ya, ya bụ, ndị na-ekwu okwu mkparị banyere omume ọma unu n’ime Kraịst.
17  N’ihi na ọ dị mma ịta ahụhụ n’ihi na unu na-eme ihe ọma, ma ọ bụrụ uche Chineke, karịa ịta ahụhụ n’ihi na unu na-eme ihe ọjọọ.
18  Ọbụna Kraịst nwụrụ naanị otu ugboro n’ihe banyere mmehie, onye ezi omume n’ihi ndị ajọ omume, ka o wee duga unu n’ebe Chineke nọ, ebe e mere ka ọ nwụọ n’anụ ahụ́, ma e mere ka ọ dị ndụ na mmụọ.
19  Ọ nọkwa n’ọnọdụ a gaa kwusaara ndị mmụọ nọ n’ụlọ mkpọrọ okwu,
20  bụ́ ndị nupụrụ isi n’oge gara aga, mgbe Chineke ji ndidi na-echere n’ụbọchị Noa, mgbe a nọ na-ewu ụgbọ ahụ nke e ji buru mmadụ ole na ole, ya bụ, mkpụrụ obi asatọ, gafee mmiri ahụ n’enweghị ihe mere ha.
21  Ihe ya na ihe a yiri na-azọpụtakwa unu ugbu a, ya bụ, baptizim, (ọ bụghị iwepụ unyi dị n’anụ ahụ́, kama ọ bụ arịrịọ a na-arịọ Chineke maka ezi akọ na uche,) site ná mbilite n’ọnwụ Jizọs Kraịst.
22  Ọ nọ n’aka nri Chineke, n’ihi na ọ gara eluigwe; e mekwara ka ndị mmụọ ozi na ndị na-achị achị na ndị dị ike nọrọ n’okpuru ya.
1 Pita 4
1 Ya mere, ebe Kraịst tara ahụhụ n’anụ ahụ́, werekwanụ otu uche ahụ kee onwe unu dị ka ihe agha; n’ihi na onye taworo ahụhụ n’anụ ahụ́ ewepụwo aka ná mmehie,
2  ka o wee bie ndụ ya fọrọ afọ n’anụ ahụ́, ọ bụkwaghị ime ọchịchọ mmadụ, kama ime uche Chineke.
3  N’ihi na oge gafere agafe ezuworo unu ịrụzu ihe ndị mba ọzọ na-achọ, mgbe unu jere ije n’omume rụrụ arụ, n’agụụ ihe ọjọọ, n’ịṅụ oké mmanya, n’oriri oké mkpọtụ, n’ịma aka n’ịṅụ mmanya, na n’ikpere arụsị jọgburu onwe ya.
4  Ebe ọ bụ na unu esoghị ha na-ebi ndụ ịla n’iyi a, ọ na-eju ha anya, ha ewee na-ekwujọ unu.
5  Ma ndị a ga-aza onye ahụ nke dị njikere ikpe ndị dị ndụ na ndị nwụrụ anwụ ikpe ajụjụ.
6  N’eziokwu, ọ bụ ihe a mere e ji zisaara ndị nwụrụ anwụ ozi ọma, ka e wee kpee ha ikpe dị ka anụ ahụ́ si dị site n’ụzọ ụmụ mmadụ si ele ihe anya, kama ka ha wee dị ndụ dị ka mmụọ si dị site n’ụzọ Chineke si ele ihe anya.
7  Ma ọgwụgwụ ihe niile adịwo nso. Ya mere, nweenụ uche zuru okè, mụrụnụ anya ka unu wee na-ekpe ekpere.
8  Karịsịa ihe niile, nweenụ ịhụnanya siri ike n’ebe ibe unu nọ, n’ihi na ịhụnanya na-ekpuchi ọtụtụ mmehie.
9  Na-elenụ ibe unu ọbịa n’atamughị ntamu.
10  Dị ka onye ọ bụla natara onyinye, jirinụ ya na-ejere ibe unu ozi dị ka ezi ndị nlekọta ụlọ n’ihe banyere obiọma Chineke nke na-erughịrị mmadụ, nke a na-egosi n’ụzọ dị iche iche.
11  Ọ bụrụ na onye ọ bụla na-ekwu okwu, ya kwuo dị ka ọ̀ bụ okwu dị nsọ nke Chineke; ọ bụrụ na onye ọ bụla na-eje ozi, ya jee ozi dị ka onye dabeere n’ike nke Chineke na-enye; ka e wee nye Chineke otuto n’ihe niile site n’aka Jizọs Kraịst. Ọ bụ ya nwe otuto na ike ruo mgbe niile ebighị ebi. Amen.
12  Ndị m hụrụ n’anya, ka ọkụ nke na-ere n’etiti unu, nke na-ere ịbụrụ unu ọnwụnwa, ghara iju unu anya, dị ka à ga-asị na ọ bụ ihe a na-ahụtụbeghị na-adakwasị unu.
13  Kama nke ahụ, na-aṅụrịnụ ọṅụ, ebe unu bụ ndị na-eketa òkè n’ahụhụ nke Kraịst, ka unu wee ṅụrịa ọṅụ ma nwebigakwa ọṅụ ókè mgbe a ga-ekpughe ebube ya.
14  Ọ bụrụ na a na-akọcha unu n’ihi aha Kraịst, unu nwere obi ụtọ, n’ihi na mmụọ nke ebube, ya bụ, mmụọ nke Chineke, dịkwasịrị unu.
15  Otú ọ dị, ka onye ọ bụla n’ime unu ghara ịta ahụhụ n’ihi ịbụ onye na-egbu ọchụ ma ọ bụ onye ohi ma ọ bụ onye ajọ omume ma ọ bụ onye na-enyonye anya n’ihe na-agbasaghị ya.
16  Ma ọ bụrụ na ọ na-ata ahụhụ n’ihi ịbụ Onye Kraịst, ka ihere ghara ime ya, kama ka ọ na-enye Chineke otuto n’aha nke a.
17  N’ihi na oge a kara aka eruwo ka ikpe malite n’ụlọ Chineke. Ma ọ bụrụ na ọ ga-amalite n’ebe anyị nọ, gịnị ka ọgwụgwụ ya ga-abụrụ ndị na-adịghị erube isi n’ozi ọma Chineke?
18  “Ọ bụrụkwa na o siiri onye ezi omume ike ịbụ onye a zọpụtara, olee ebe a ga-ahụ onye na-adịghị asọpụrụ Chineke na onye mmehie?”
19  Ya mere, ka ndị na-ata ahụhụ dị ka uche Chineke si dị na-enyefe mkpụrụ obi ha n’aka Onye Okike nke kwesịrị ntụkwasị obi, mgbe ha nọ na-eme ihe ọma.
1 Pita 5
1 Ya mere, ana m enye ndị bụ́ okenye n’etiti unu ndụmọdụ a, n’ihi na mụ onwe m sokwa ha bụrụ okenye na onye àmà nke ahụhụ Kraịst, onye na-eketa òkè n’ebube nke a ga-ekpughe:
2  Na-azụnụ ìgwè atụrụ Chineke nke unu na-elekọta, ọ bụghị ná mmanye, kama jirinụ obi unu na-azụ ha; ọ bụghị n’ihi na unu hụrụ uru aghụghọ n’anya, kama n’ịnụ ọkụ n’obi;
3  ọ bụghịkwa ime ndị bụ́ ihe nketa nke Chineke dị ka ọ̀ bụ unu nwe ha, kama ghọọrọnụ ìgwè atụrụ ahụ ihe nlereanya.
4  Mgbe e mere ka onyeisi ọzụzụ atụrụ ahụ pụta ìhè, unu ga-anata okpueze ebube ahụ na-adịghị emebi emebi.
5  Otú ahụkwa, unu ụmụ okorobịa, na-edonụ onwe unu n’okpuru ndị okenye. Ma unu niile, werenụ ịdị nwayọọ n’obi kee onwe unu n’otú unu si emeso ibe unu, n’ihi na Chineke na-emegide ndị mpako, ma ọ na-egosi ndị dị umeala n’obi obiọma na-erughịrị mmadụ.
6  Ya mere, wedanụ onwe unu ala n’okpuru aka dị ike nke Chineke, ka o wee bulie unu elu mgbe oge ruru;
7  na-atụkwasịnụ ya nchegbu unu niile, n’ihi na ihe banyere unu na-emetụ ya n’obi.
8  Nweenụ uche ziri ezi, na-echenụ nche. Onye mmegide unu, bụ́ Ekwensu, na-ejegharị dị ka ọdụm na-ebigbọ ebigbọ, na-achọ onye ọ ga-eripịa.
9  Ma guzogidenụ ya, sienụ ike n’okwukwe, ebe unu maara na òtù ụmụnna unu niile ndị nọ n’ụwa na-ata ụdị ahụhụ a unu na-ata.
10  Ma, mgbe unu tasịrị ahụhụ nwa oge, Chineke nke obiọma niile na-erughịrị mmadụ, onye kpọrọ unu ka unu nweta ebube ebighị ebi ya site n’ịdị n’otu nke unu na Kraịst, ga-enyesị unu ọzụzụ unu n’onwe ya, ọ ga-eme ka unu guzosie ike, ọ ga-eme ka unu sie ike.
11  Ka ike dịrị ya ruo mgbe ebighị ebi. Amen.
12  Ọ bụ site n’aka Silvenọs, bụ́ nwanna kwesịrị ntụkwasị obi, dị ka m weere ya, ka m detaara unu akwụkwọ ozi a dị nkenke, iji gbaa unu ume, gbasiekwa àmà ike na nke a bụ ezi obiọma Chineke nke na-erughịrị mmadụ; guzosienụ ike na ya.
13  Nwaanyị ahụ nke nọ na Babịlọn, onye a họọrọ dị ka unu, na-ekele unu. Mak nwa m na-ekelekwa unu.
14  Jirinụ nsusu ọnụ nke ịhụnanya kelee ibe unu. Ka udo dịrị unu niile ndị ha na Kraịst dị n’otu.
2 Pita 1
1 Saịmọn Pita, ohu na onyeozi Jizọs Kraịst, na-edetara unu akwụkwọ, unu ndị nataworo okwukwe nke bụ́ ihe ùgwù anyị na unu nwere n’ụzọ há nhata, site n’ezi omume nke Chineke anyị na nke Onye Nzọpụta anyị Jizọs Kraịst:
2  Ka obiọma na-erughịrị mmadụ na udo dị ukwuu dịrị unu site n’ezi ihe ọmụma nke Chineke na nke Jizọs Onyenwe anyị,
3  ebe ọ bụ na ike ya nke si n’aka Chineke enyewo anyị ihe niile banyere ndụ na nsọpụrụ Chineke n’efu, site n’ezi ihe ọmụma banyere onye ahụ nke kpọrọ anyị site n’ebube na omume ọma.
4  O sitewo n’ihe ndị a nye anyị n’efu ihe ndị o kwere ná nkwa dị oké ọnụ ahịa ma dị nnọọ ukwuu, ka unu wee site n’ihe ndị a ghọọ ndị ga-eso nwee ọdịdị Chineke, ebe unu gbanahụworo omume rere ure nke dị n’ụwa, nke na-esite n’agụụ ihe ọjọọ.
5  Ee, n’ihi ya, gosinụ otú ọ dị unu n’obi site n’itinye oké mgbalị. Tụkwasịnụ omume ọma n’okwukwe unu, n’omume ọma unu, tụkwasịnụ ihe ọmụma,
6  n’ihe ọmụma unu, tụkwasịnụ njide onwe onye, ná njide onwe onye unu, tụkwasịnụ ntachi obi, ná ntachi obi unu, tụkwasịnụ nsọpụrụ Chineke,
7  ná nsọpụrụ Chineke unu, tụkwasịnụ ịhụnanya ụmụnna, n’ịhụnanya ụmụnna unu, tụkwasịnụ ịhụnanya.
8  N’ihi na ọ bụrụ na ihe ndị a adịrị n’ime unu ma jubiga ókè, ha ga-eme ka unu ghara ịbụ ndị na-adịghị arụ ọrụ ma ọ bụ ndị na-adịghị amị mkpụrụ n’ihe metụtara ezi ihe ọmụma banyere Onyenwe anyị Jizọs Kraịst.
9  N’ihi na ọ bụrụ na ihe ndị a adịghị n’ime onye ọ bụla, onye ahụ kpuru ìsì, o mechiri anya ya ka ọ ghara ịhụ ìhè, o chefuwokwa na a sachapụrụ ya mmehie o mere ogologo oge gara aga.
10  N’ihi ya, ụmụnna m, gbalịsienụ ike ọbụna karị ka unu mee ka òkù a kpọrọ unu na nhọrọ a họọrọ unu bụrụ ihe unu onwe unu ji n’aka; n’ihi na ọ bụrụ na unu ana-eme ihe ndị a, unu agaghị ada mgbe ọ bụla.
11  N’eziokwu, a ga-esi otú a mee ka unu banye n’ụzọ dị ebube n’alaeze ebighị ebi nke Onyenwe anyị na Onye Nzọpụta anyị bụ́ Jizọs Kraịst.
12  N’ihi ya, m ga-achọ ichetara unu ihe ndị a mgbe niile, ọ bụ ezie na unu maara ha ma bụrụ ndị nọsiri ike n’eziokwu ahụ nke dị n’ime unu.
13  Ma ebe m ka nọ n’ụlọikwuu a, echere m na o ziri ezi ịkpali unu site n’ichetara unu ihe ndị a,
14  ebe unu maara dị ka m maara na iyipụ ụlọikwuu m adịla nso, dịkwa nnọọ ka Onyenwe anyị Jizọs Kraịst mere ka m mata.
15  Ya mere, m ga-agbalịsi ike ka unu wee nwee ike ikwu banyere ihe ndị a niile n’onwe unu n’oge ọ bụla mgbe m pụsịrị.
16  Ee e, ọ bụghị site n’iso akụkọ ụgha e ji akọ chepụta ka anyị mere ka unu mata banyere ike na ọnụnọ nke Onyenwe anyị Jizọs Kraịst, kama ọ bụ site n’ịbụ ndị ji anya ha hụ ịdị ebube ya.
17  N’ihi na ọ natara nsọpụrụ na ebube n’aka Chineke bụ́ Nna, mgbe e si n’oké ebube ahụ gwa ya okwu, sị: “Onye a bụ ọkpara m, onye m hụrụ n’anya, onye ihe ya masịrị m.”
18  Ee, anyị nụrụ mgbe e si n’eluigwe kwuo okwu a mgbe anyị na ya nọ n’ugwu nsọ ahụ.
19  Ya mere, e mewo ka okwu amụma ahụ bụrụ ihe anyị ji n’aka karị; unu na-emekwa nke ọma n’ịṅa ntị na ya dị ka oriọna nke na-enwu n’ebe gbara ọchịchịrị n’ime obi unu, ruo mgbe chi bọrọ, kpakpando ụtụtụ ewee nwuwe.
20  N’ihi na unu bu ụzọ mara nke a, na ọ dịghị amụma Akwụkwọ Nsọ nke si ná nkọwa mmadụ pụta.
21  N’ihi na ọ dịghị mgbe e si n’uche mmadụ buo amụma ọ bụla, kama ndị mmadụ kwuru ihe Chineke mere ka ha kwuo mgbe mmụọ nsọ na-edu ha.
2 Pita 2
1 Ma, e nwekwara ndị amụma ụgha n’etiti ndị Izrel, dị ka a ga-enwekwa ndị ozizi ụgha n’etiti unu. Ha ga-eji nwayọọ webata òtù dị iche iche na-ebibi ihe, ha ga-agọnahụkwa ọbụna onye nwe ha nke zụtara ha, wetara onwe ha mbibi ngwa ngwa.
2  Ọtụtụ ndị ga-agbaso omume ha rụrụ arụ, a ga na-ekwujọkwa ụzọ nke eziokwu ahụ n’ihi ndị a.
3  Ha ga-eji okwu nrafu rigbuo unu n’ihi anyaukwu ha. Ma, ikpe nke si n’oge ochie ga-abịakwasị ha n’egbughị oge, mbibi ha adịghịkwa ero ụra.
4  N’ezie, Chineke ahapụghị inye ndị mmụọ ozi ahụ mehiere emehie ahụhụ, kama, site n’ịtụba ha n’ime Tatarọs, ọ tụbara ha n’olulu nke oké ọchịchịrị ka e debe ha maka ikpe.
5  Ọ hapụghịkwa inye ụwa oge ochie ahụhụ, kama o chebere Noa, onye na-ekwusa ezi omume, ya na mmadụ asaa ndị ọzọ, mgbe o ji iju mmiri bibie ụwa nke ndị na-adịghị asọpụrụ Chineke.
6  Sitekwa n’ime ka obodo Sọdọm na Gọmọra ghọọ ntụ, ọ mara ha ikpe, mee ka ha ghọọrọ ndị na-adịghị asọpụrụ Chineke n’ọdịnihu ihe atụ.
7  Ma, ọ napụtara onye ezi omume bụ́ Lọt, onye nwere oké mwute n’ihi mmikpu nke ndị na-eleda iwu anya mikpuru onwe ha n’omume rụrụ arụ.
8  Ma mgbe onye ezi omume ahụ bi n’etiti ha, a na-emekpa mkpụrụ obi ezi omume ya ahụ́ kwa ụbọchị n’ihi ihe ọ na-ahụ na ihe ọ na-anụ, n’ihi mmebi iwu ha.
9  N’ihi ihe ndị a, Jehova maara otú o si anapụta ndị na-asọpụrụ Chineke n’ọnwụnwa, ma ọ ga-edebe ndị ajọ omume maka ụbọchị ikpe ka e wee bipụ ha,
10  ma, karịsịa, ndị na-agbaso anụ ahụ́ wee na-enwe ọchịchọ imerụ ya, na ndị na-elelị ndị isi. Ndị na-enweghị egwu, ndị na-ekwesi olu ike, ha adịghị atụ ndị dị ebube egwu kama ha na-ekwujọ ha,
11  ọ bụ ezie na ndị mmụọ ozi dị ike, nweekwa ume karị, ha adịghị eji okwu ọjọọ ebo ha ebubo, ha adịghị eme otú ahụ n’ihi ùgwù ha na-akwanyere Jehova.
12  Ma, a ga-ebibi ndị a dị ka anụmanụ ndị na-adịghị eche echiche, bụ́ ndị a na-amụ ka e jide ha gbuo, n’ihe ndị ahụ ha na-amaghị ma na-ekwujọ, n’ụzọ mbibi nke ha na-eso,
13  ha na-eme onwe ha ihe ọjọọ dị ka ụgwọ ọrụ maka ime ihe ọjọọ. Ha na-ewere ibi ndụ okomoko n’oge ehihie dị ka ihe ụtọ. Ha bụ ntụpọ na mmerụ, jiri oké obi ụtọ na-emikpu onwe ha n’ozizi nduhie ha mgbe unu na ha na-erikọ oriri.
14  Ha nwere anya jupụtara n’ịkwa iko, ha enweghị ike isepụ aka ná mmehie, ha na-aratakwa mkpụrụ obi ndị na-akwụsighị ike. Ha nwere obi a zụrụ azụ n’anyaukwu. Ha bụ ụmụ a bụrụ ọnụ.
15  Ebe ha hapụrụ ụzọ kwụ ọtọ, e duhiewo ha. Ha esowo ụzọ Belam, nwa Biọ, onye hụrụ ụgwọ ọrụ nke ime ihe ọjọọ n’anya,
16  ma nata ịdọ aka ná ntị maka mmebi o mebiri ihe ziri ezi. Ịnyịnya ibu nke na-adịghị ekwu okwu ji olu mmadụ kwuo okwu, wee gbochie omume onye ara nke onye amụma ahụ chọrọ ime.
17  Ndị a bụ isi iyi nke mmiri na-adịghị, na alụlụụ nke oké ifufe mmiri na-ebugharị, e debeworo ha oké ọchịchịrị.
18  N’ihi na ha na-ekwu oké okwu ndị na-abaghị uru, ha na-ejikwa ọchịchọ anụ ahụ́ na àgwà rụrụ arụ na-arata ndị ka si n’etiti ndị na-eme omume njehie pụta.
19  Ọ bụ ezie na ha na-ekwe ha nkwa nnwere onwe, ha onwe ha bụ ndị ohu nke ire ure. N’ihi na onye ọ bụla nke onye ọzọ meriri bụ ohu onye ahụ.
20  N’ezie, ọ bụrụ na mgbe ha gbapụsịrị ná mmerụ nke ụwa site n’ezi ihe ọmụma banyere Onyenwe anyị na Onye Nzọpụta anyị bụ́ Jizọs Kraịst, ha etinye aka ọzọ n’ihe ndị a, bụrụkwa ndị e meriri, ọnọdụ ha n’ikpeazụ adịwo njọ karịa ka ọ dị na mbụ.
21  N’ihi na ọ gaara akara ha mma na ha amaghị ụzọ nke ezi omume n’ụzọ ziri ezi karịa na mgbe ha matasịrị ya n’ụzọ ziri ezi, ha ahapụ iwu ahụ dị nsọ nke e nyere ha.
22  Ilu ahụ a tụrụ nke bụ́ eziokwu emezuwo n’ebe ha nọ: “Nkịta alaghachiwo n’agbọ ọ gbọrọ, nne ézì nke a sara ahụ́ alaghachiwokwa gaa na-adagharị n’apịtị.”
2 Pita 3
1 Ndị m hụrụ n’anya, nke a bụ akwụkwọ ozi nke abụọ m na-edetara unu ugbu a, bụ́ nke m ji na-akpali ezi ikike iche echiche unu site n’ichetara unu ihe, dị ka m mere na nke mbụ m dere,
2  ka unu wee cheta okwu ndị e kwuru na mbụ site n’ọnụ ndị amụma dị nsọ na ihe Onyenwe anyị na Onye Nzọpụta anyị nyere n’iwu site n’ọnụ ndịozi unu.
3  N’ihi na unu bu ụzọ mara nke a, na n’oge ikpeazụ, ndị na-akwa emo ga-eji ịkwa emo ha bịa, na-agbaso ọchịchọ nke onwe ha,
4  na-asị: “Olee ebe nkwa a nke ọnụnọ ya dị? Leenụ, site n’ụbọchị nna nna anyị hà dara n’ụra ọnwụ, ihe niile ka dị kpọmkwem otú ha dị site ná mmalite okike.”
5  N’ihi na, dị ka ha si chọọ, ha na-echezọ eziokwu a, na e nwere eluigwe nke dị site n’oge ochie na ala kpụkọrọ ọnụ nke si na mmiri pụta ma guzoro n’etiti mmiri site n’okwu Chineke;
6  e jikwa ihe ndị ahụ bibie ụwa nke oge ahụ mgbe e mere ka iju mmiri rikpuo ya.
7  Ma site n’otu okwu ahụ, eluigwe na ụwa dị ugbu a ka e debeere ọkụ, a na-edebekwa ha ruo ụbọchị ikpe na ụbọchị mbibi nke ndị na-adịghị asọpụrụ Chineke.
8  Otú ọ dị, ka unu ghara ichezọ otu eziokwu a, ndị m hụrụ n’anya, na otu ụbọchị dị ka otu puku afọ n’anya Jehova, otu puku afọ dịkwa ka otu ụbọchị.
9  Jehova adịghị egbu oge n’imezu nkwa ya, dị ka ụfọdụ ndị si ewere igbu oge, kama ọ na-enwere unu ndidi n’ihi na ọ chọghị ka e bibie onye ọ bụla, kama ọ chọrọ ka mmadụ niile chegharịa.
10  Ma ụbọchị Jehova ga-abịa dị ka onye ohi, bụ́ mgbe eluigwe ga-eji oké ụzụ gabiga, ma ihe ndị dị n’eluigwe na ụwa ga-adị oké ọkụ wee gbazee, a ga-ekpughekwa ụwa na ọrụ ndị a rụrụ n’ime ya.
11  Ebe a ga-esi otú a gbazee ihe ndị a niile, chebaranụ ụdị mmadụ unu kwesịrị ịbụ echiche n’ihe banyere àgwà dị nsọ na omume ịsọpụrụ Chineke,
12  na-echere ma na-eburu ọbịbịa nke ụbọchị Jehova n’uche, nke ga-eme ka eluigwe ree ọkụ wee gbazee, ihe ndị dị n’eluigwe na ụwa ga-adịkwa oké ọkụ wee gbazee!
13  Ma e nwere eluigwe ọhụrụ na ụwa ọhụrụ anyị na-echere dị ka nkwa ya si dị, ezi omume ga-ebikwa n’ime ha.
14  Ya mere, ndị m hụrụ n’anya, ebe unu na-echere ihe ndị a, gbalịsienụ ike ka o wee hụ unu n’ikpeazụ dị ka ndị na-enweghị ntụpọ na ndị na-enweghị mmerụ na ndị nọ n’udo.
15  Na-agụkwanụ ndidi Onyenwe anyị dị ka nzọpụta, dị nnọọ ka nwanna anyị a hụrụ n’anya bụ́ Pọl detakwaara unu akwụkwọ, dị ka amamihe nke e nyere ya si dị,
16  na-ekwu banyere ihe ndị a dị ka ọ na-ekwukwa n’akwụkwọ ozi ya niile. Otú ọ dị, e nwere ihe ụfọdụ n’ime ha siri ike nghọta, bụ́ nke ndị a na-ezighị ihe na ndị na-akwụsighị ike na-agbagọ, dị ka ha na-emekwa ihe ndị ọzọ e dere n’Akwụkwọ Nsọ, iwetara onwe ha mbibi.
17  Ya mere, ndị m hụrụ n’anya, ebe unu bu ụzọ mara ihe ndị a, kpacharanụ anya ka a ghara idufu unu na ha site ná njehie nke ndị na-eleda iwu anya, unu ewee kwụsị iguzosi ike.
18  Ee e, kama na-etonụ eto n’obiọma na-erughịrị mmadụ nakwa n’ihe ọmụma banyere Onyenwe anyị na Onye Nzọpụta anyị bụ́ Jizọs Kraịst. Ka otuto dịrị ya ugbu a, ruokwa ụbọchị nke mgbe ebighị ebi.
1 Jọn 1
1 Onye ahụ nke bụ́ okwu nke ndụ, onye dị site ná mmalite, onye anyị nụrụ ihe o kwuru, onye anyị ji anya anyị hụ, onye anyị leruru anya, onye aka anyị metụkwara,
2  (ee, e mere ka ndụ ahụ pụta ìhè, anyị ahụwo ya ma na-agba àmà, na-akọkwara unu banyere ndụ ebighị ebi ahụ nke si n’aka Nna ahụ, nke e mere ka ọ pụta ìhè n’ebe anyị nọ,)
3  ọ bụ ihe anyị hụrụ, nke anyị nụkwara, ka anyị na-akọrọ unu, ka anyị na unu wee na-emekọrịta ihe. Ọ bụkwa Nna ahụ na Ọkpara ya bụ́ Jizọs Kraịst ka anyị na ha na-enwe mmekọrịta a.
4  Ya mere, anyị na-edetara unu ihe ndị a ka ọṅụ anyị wee zuo ezu.
5  Nke a bụ ozi anyị nụrụ n’ọnụ ya, nke anyị na-ezikwa unu, na Chineke bụ ìhè, ọ dịghịkwa ihe jikọrọ ya na ọchịchịrị ma ọlị.
6  Ọ bụrụ na anyị asị: “Anyị na ya na-emekọrịta ihe,” ma anyị ana-eje ije n’ọchịchịrị, anyị na-agha ụgha, anyị adịghịkwa eme ihe kwekọrọ n’eziokwu ahụ.
7  Otú ọ dị, ọ bụrụ na anyị na-eje ije n’ìhè ahụ, dị ka ya onwe ya nọ n’ìhè ahụ, anyị na ibe anyị na-emekọrịta ihe, ọbara Jizọs bụ́ Ọkpara ya na-asachapụ anyị mmehie niile.
8  Ọ bụrụ na anyị asị: “Anyị enweghị mmehie,” anyị na-eduhie onwe anyị, eziokwu adịghịkwa n’ime anyị.
9  Ọ bụrụ na anyị ekwupụta mmehie anyị, o kwesịrị ntụkwasị obi, bụrụkwa onye ezi omume, nke mere na ọ ga-agbaghara anyị mmehie anyị, sachapụkwa anyị ajọ omume niile.
10  Ọ bụrụ na anyị asị: “Anyị emehietụbeghị,” anyị na-eme ya onye ụgha, okwu ya adịghịkwa n’ime anyị.
1 Jọn 2
1 Ụmụntakịrị m, m na-edetara unu ihe ndị a ka unu wee ghara ime mmehie. Ma, ọ bụrụ na onye ọ bụla emee mmehie, anyị nwere onye na-enyere anyị aka, onye ya na Nna anyị nọ, ya bụ, Jizọs Kraịst, onye ezi omume.
2  Ọ bụ àjà ime udo maka mmehie anyị, ma ọ bụghị naanị maka mmehie anyị, kama, ọ bụkwa maka mmehie nke ụwa dum.
3  Anyị ga-eji nke a mara na anyị amarawo ya, ya bụ, ma ọ bụrụ na anyị anọgide na-edebe ihe ndị o nyere n’iwu.
4  Onye na-asị: “Amarawo m ya,” ma ọ dịghị edebe ihe o nyere n’iwu, ọ bụ onye ụgha, eziokwu adịghị n’ime ya.
5  Ma onye ọ bụla nke na-edebe okwu ya, n’eziokwu, ọ bụ n’ime ya ka e meworo ka ịhụnanya o nwere n’ebe Chineke nọ zuo okè. Anyị ji nke a mara na anyị na ya dị n’otu.
6  Onye na-asị na ya na ya dị n’otu ji ụgwọ ịnọgide na-eje ije dị ka onye ahụ jere.
7  Ndị m hụrụ n’anya, ihe m na-edetara unu abụghị iwu ọhụrụ, kama ọ bụ iwu ochie nke unu nụrụ site ná mmalite. Iwu ochie nke a bụ okwu ahụ unu nụrụ.
8  M na-edetakwara unu iwu ọhụrụ, ya bụ, ihe mere eme nke bụ́ eziokwu banyere ya nakwa banyere unu, n’ihi na ọchịchịrị na-agabiga, ezi ìhè amalitelarị inwu.
9  Onye na-asị na ya nọ n’ìhè, ma kpọọ nwanna ya asị, ọ nọ n’ọchịchịrị ruo ugbu a.
10  Onye hụrụ nwanna ya n’anya nọ n’ìhè, ọ dịghịkwa ihe na-eme ka ọ sụọ ngọngọ.
11  Ma onye kpọrọ nwanna ya asị nọ n’ọchịchịrị, ọ na-ejegharịkwa n’ọchịchịrị, ọ maghịkwa ebe ọ na-eje, n’ihi na ọchịchịrị emewo ka anya ya kpuo ìsì.
12  Ụmụntakịrị, m na-edetara unu akwụkwọ, n’ihi na a gbagharawo unu mmehie unu n’ihi aha ya.
13  Ndị bụ́ nna, m na-edetara unu akwụkwọ, n’ihi na unu amarawo onye ahụ nke dị site ná mmalite. Ụmụ okorobịa, m na-edetara unu akwụkwọ, n’ihi na unu emeriwo ajọ onye ahụ. Ụmụntakịrị, m na-edetara unu akwụkwọ, n’ihi na unu amarawo Nna ahụ.
14  Ndị bụ́ nna, m na-edetara unu akwụkwọ, n’ihi na unu amarawo onye ahụ nke dị site ná mmalite. Ụmụ okorobịa, m na-edetara unu akwụkwọ, n’ihi na unu siri ike, okwu Chineke dịkwa n’ime unu, unu emeriwokwa ajọ onye ahụ.
15  Unu ahụla ụwa ma ọ bụ ihe ndị dị n’ụwa n’anya. Ọ bụrụ na onye ọ bụla ahụ ụwa n’anya, ịhụnanya maka Nna anyị adịghị n’ime ya;
16  n’ihi na ihe niile dị n’ụwa, ya bụ, ọchịchọ nke anụ ahụ́ na ọchịchọ nke anya na oké ngosi nke ihe mmadụ ji ebi ndụ, esighị n’ebe Nna anyị nọ, kama o si n’ụwa.
17  Ụwa na-agabiga, ọchịchọ ya na-agabigakwa, ma onye na-eme uche Chineke ga-anọgide ruo mgbe ebighị ebi.
18  Ụmụntakịrị, ọ bụ oge awa ikpeazụ, dịkwa nnọọ ka unu nụrụ na onye na-emegide Kraịst na-abịa, ọbụna ugbu a, e nwewo ọtụtụ ndị na-emegide Kraịst; nke bụ́ ihe anyị ji mara na ọ bụ oge awa ikpeazụ.
19  Ha si n’ebe anyị nọ pụọ, ma anyị na ha abụghị otu; n’ihi na a sị na anyị na ha bụ otu, ha gaara eso anyị nọrọ. Ma ha pụrụ ka e wee mee ka ọ pụta ìhè na anyị na mmadụ niile abụghị otu.
20  Onye nsọ ahụ tekwara unu mmanụ; unu niile nwere ihe ọmụma.
21  M na-edetara unu akwụkwọ, ọ bụghị n’ihi na unu amaghị eziokwu ahụ, kama n’ihi na unu maara ya, nakwa n’ihi na ọ dịghị okwu ụgha nke si n’eziokwu ahụ.
22  Ònye bụ onye ụgha ma ọ bụghị onye na-asị na Jizọs abụghị Kraịst? Ọ bụ onye a bụ onye na-emegide Kraịst, ya bụ, onye na-agọnahụ Nna ahụ na Ọkpara ya.
23  Onye ọ bụla nke na-agọnahụ Ọkpara ahụ enweghị Nna ahụ. Onye nke na-ekwupụta Ọkpara ahụ nwekwara Nna ahụ.
24  Ma unu onwe unu, ka ihe unu nụrụ site ná mmalite dịgide n’ime unu. Ọ bụrụ na ihe unu nụrụ site ná mmalite adịgide n’ime unu, unu na Ọkpara ahụ ga-adị n’otu, unu na Nna ahụ ga-adịkwa n’otu.
25  Nke a bụkwa ihe ahụ e kwere ná nkwa, nke ya onwe ya kwere anyị ná nkwa, ya bụ, ndụ ebighị ebi ahụ.
26  Ihe ndị a ka m na-edetara unu banyere ndị ahụ na-agbalị iduhie unu.
27  Ma mmanụ ahụ o tere unu onwe unu dị n’ime unu, ọ dịghịkwa unu mkpa ka onye ọ bụla na-akụziri unu ihe; ma mmanụ ahụ o tere unu bụ eziokwu, ọ bụghị okwu ụgha, ọ na-akụzikwara unu ihe niile. Dị ka ọ kụziiri unu, unu na ya dịrị n’otu.
28  Ya mere, ụmụntakịrị, unu na ya dịrị n’otu, ka anyị wee nwee nkwuwa okwu mgbe a ga-eme ka ọ pụta ìhè, gharakwa ịbụ ndị e menyere ihere, e wee mee ka ha pụọ n’ebe ọ nọ n’oge ọnụnọ ya.
29  Ọ bụrụ na unu maara na ọ bụ onye ezi omume, unu maara na e si na ya mụọ onye ọ bụla nke na-eme ezi omume.
1 Jọn 3
1 Leenụ ụdị ịhụnanya Nna ahụ gosiri anyị, ka e wee kpọọ anyị ụmụ Chineke; ọ bụkwa ihe anyị bụ. Ọ bụ ya mere na ụwa amaghị anyị, n’ihi na ụwa amaghị Ya.
2  Ndị m hụrụ n’anya, ugbu a, anyị bụ ụmụ Chineke, ma e mebeghị ka ihe anyị ga-abụ pụta ìhè. Anyị maara na mgbe ọ bụla e mere ka onye ahụ pụta ìhè, anyị ga-adị ka ya, n’ihi na anyị ga-ahụ ya otú ọ dị.
3  Onye ọ bụla nke nwere olileanya a n’ebe ọ nọ na-eme onwe ya ka ọ dị ọcha dị nnọọ ka onye ahụ dị ọcha.
4  Onye ọ bụla nke na-eme mmehie na-emebikwa iwu, n’ihi ya, mmehie bụ mmebi iwu.
5  Unu makwaara na e mere ka onye ahụ pụta ìhè ka o wee wepụ mmehie anyị, ọ dịghịkwa mmehie dị n’ime ya.
6  Onye ọ bụla nke ya na ya dị n’otu adịghị anọ na-eme mmehie; ọ dịghị onye na-eme mmehie nke hụworo ya ma ọ bụ mara ya.
7  Ụmụntakịrị, unu ekwela ka onye ọ bụla duhie unu; onye na-eme ezi omume bụ onye ezi omume, dị nnọọ ka onye ahụ bụ onye ezi omume.
8  Onye na-eme mmehie sitere n’Ekwensu, n’ihi na Ekwensu anọwo na-emehie site ná mmalite. Ọ bụ ihe a mere e ji mee ka Ọkpara Chineke pụta ìhè, ya bụ, ka o wee bibie ọrụ Ekwensu.
9  Onye ọ bụla a mụrụ site na Chineke adịghị anọ na-eme mmehie, n’ihi na mkpụrụ Ya nke na-enye ndụ na-adịgide n’ime onye dị otú ahụ, ọ pụghịkwa ịnọ na-eme mmehie, n’ihi na a mụrụ ya site na Chineke.
10  Ụmụ Chineke na ụmụ Ekwensu pụtara ìhè site n’ihe a: Onye ọ bụla nke na-adịghị eme ezi omume esiteghị na Chineke, onye na-ahụghị nwanna ya n’anya esiteghịkwa na Ya.
11  N’ihi na ozi ahụ unu nụrụ site ná mmalite bụ na anyị kwesịrị ịhụ ibe anyị n’anya;
12  ọ bụghị dị ka Ken, onye sitere n’ajọ onye ahụ wee gbuo nwanne ya. Gịnị mere o ji gbuo ya? Ọ bụ n’ihi na ọrụ ya jọrọ njọ, ma ọrụ nwanne ya ziri ezi.
13  Ụmụnna m, ya ejula unu anya na ụwa kpọrọ unu asị.
14  Anyị maara na anyị esiwo n’ọnwụ gafere ná ndụ, n’ihi na anyị hụrụ ụmụnna anyị n’anya. Onye na-ahụghị ụmụnna ya n’anya ka nọ n’ọnwụ.
15  Onye ọ bụla nke kpọrọ nwanna ya asị bụ ogbu mmadụ, unu makwaara na ọ dịghị ogbu mmadụ nke nwere ndụ ebighị ebi n’ime ya.
16  Anyị si otú a mara ihe bụ́ ịhụnanya, n’ihi na onye ahụ tọgbọrọ mkpụrụ obi ya n’ihi anyị; anyị jikwa ụgwọ ịtọgbọ mkpụrụ obi anyị n’ihi ụmụnna anyị.
17  Ma onye ọ bụla nke nwere ihe ụwa a nke e ji ebi ndụ ma hụ nwanna ya ka ọ nọ ná mkpa, ma o nweghị ọmịiko n’ebe ọ nọ, olee otú ịhụnanya maka Chineke si dịrị n’ime ya?
18  Ụmụntakịrị, ka anyị hụ ụmụnna anyị n’anya, ọ bụghị n’ọnụ ma ọ bụ n’ire, kama n’omume nakwa n’eziokwu.
19  Anyị ga-eji ihe a mara na anyị sitere n’eziokwu ahụ, anyị ga-emekwa ka obi sie anyị ike n’ihu ya
20  banyere ihe ọ bụla obi anyị nwere ike ịma anyị ikpe na ya, n’ihi na Chineke karịrị obi anyị, marakwa ihe niile.
21  Ndị m hụrụ n’anya, ọ bụrụ na obi anyị adịghị ama anyị ikpe, anyị nwere nkwuwa okwu n’ebe Chineke nọ;
22  anyị na-anatakwa ihe ọ bụla anyị rịọrọ ya, n’ihi na anyị na-edebe ihe o nyere n’iwu, na-emekwa ihe dị mma n’anya ya.
23  N’ezie, nke a bụ ihe o nyere n’iwu, ka anyị nwee okwukwe n’aha Ọkpara ya bụ́ Jizọs Kraịst ma hụ ibe anyị n’anya, dị nnọọ ka o nyere anyị n’iwu.
24  Ya na onye na-edebe ihe o nyere n’iwu dị n’otu, onye ahụ na ya onwe ya dị n’otu; anyị jikwa nke a mara na anyị na ya dị n’otu, n’ihi mmụọ ya nke o nyere anyị.
1 Jọn 4
1 Ndị m hụrụ n’anya, unu ekwerela okwu dum si n’aka mmụọ, kama nwaleenụ okwu si n’aka mmụọ, ka unu wee chọpụta ma ò si n’aka Chineke, n’ihi na ọtụtụ ndị amụma ụgha abanyewo n’ime ụwa.
2  Nke a bụ ihe unu ga-eji mata okwu si n’aka Chineke: Okwu ọ bụla nke si n’aka mmụọ, nke na-ekwupụta na Jizọs Kraịst bịara n’anụ ahụ́, si n’aka Chineke,
3  ma okwu ọ bụla nke si n’aka mmụọ, nke na-adịghị ekwupụta Jizọs, esighị n’aka Chineke. Ọ bụ ya bụ okwu si n’aka mmụọ nke onye ahụ na-emegide Kraịst, onye unu nụrụ na ọ na-abịa, ugbu a, ọ nọrọlarị n’ụwa.
4  Ụmụntakịrị, unu sitere na Chineke, unu emeriwokwa ndị ahụ, n’ihi na onye ahụ unu na ya dị n’otu karịrị onye ahụ ya na ụwa dị n’otu.
5  Ha sitere n’ụwa; ọ bụ ya mere ha ji na-ekwu ihe sitere n’ụwa, ụwa na-egekwa ha ntị.
6  Anyị sitere na Chineke. Onye nwere ihe ọmụma banyere Chineke na-ege anyị ntị; onye na-esiteghị na Chineke adịghị ege anyị ntị. Ọ bụ otú a ka anyị si amata okwu si n’aka mmụọ, ma nke bụ́ eziokwu ma nke bụ́ njehie.
7  Ndị m hụrụ n’anya, ka anyị na-ahụrịta ibe anyị n’anya, n’ihi na ịhụnanya si n’aka Chineke, onye ọ bụla nke nwere ịhụnanya, a mụrụ ya site na Chineke, o nwekwara ihe ọmụma banyere Chineke.
8  Onye na-enweghị ịhụnanya amaghị Chineke, n’ihi na Chineke bụ ịhụnanya.
9  Ọ bụ site n’ihe a ka e mere ka ịhụnanya Chineke pụta ìhè n’ebe anyị nọ, n’ihi na Chineke zitere Ọkpara ọ mụrụ naanị ya n’ụwa ka anyị nwee ike inweta ndụ site n’aka ya.
10  Ịhụnanya ahụ si otú a dịrị, ọ bụghị na ọ bụ anyị hụrụ Chineke n’anya, kama na ọ bụ ya hụrụ anyị n’anya wee zite Ọkpara ya ka ọ bụrụ àjà ime udo maka mmehie anyị.
11  Ndị m hụrụ n’anya, ọ bụrụ otú a ka Chineke si hụ anyị n’anya, anyị onwe anyị ji ụgwọ ịhụrịta ibe anyị n’anya.
12  Ọ dịghị mgbe onye ọ bụla hụtụworo Chineke. Ọ bụrụ na anyị na-ahụrịta ibe anyị n’anya, Chineke ga-anọgide n’ime anyị, a ga-emekwa ka ịhụnanya ya zuo okè n’ime anyị.
13  Anyị si otú a mata na anyị na ya dị n’otu, ya onwe ya na anyị onwe anyị adịrịkwa n’otu, n’ihi na o nyewo anyị mmụọ ya.
14  Ihe ọzọ bụ na anyị onwe anyị ahụwo ma na-agba àmà na Nna ahụ zitere Ọkpara ya ka ọ bụrụ Onye Nzọpụta nke ụwa.
15  Onye ọ bụla nke na-ekwupụta na Jizọs Kraịst bụ Ọkpara Chineke, Chineke na onye ahụ na-adị n’otu, onye ahụ n’onwe ya na Chineke na-adịkwa n’otu.
16  Anyị onwe anyị amarawokwa ma kwere n’ịhụnanya ahụ Chineke nwere n’ebe anyị nọ. Chineke bụ ịhụnanya, Chineke na onye nọgidere n’ịhụnanya na-adị n’otu, onye ahụ n’onwe ya na Chineke na-adịkwa n’otu.
17  Otú a ka e si mee ka ịhụnanya zuo okè n’ebe anyị nọ, ka anyị wee nwee nkwuwa okwu n’ụbọchị ikpe, n’ihi na, dị nnọọ ka onye ahụ dị, otú ahụ ka anyị onwe anyị dị n’ụwa a.
18  Egwu ọ bụla adịghị n’ịhụnanya, kama ịhụnanya nke zuru okè na-achụpụ egwu n’èzí, n’ihi na egwu na-eweta ihe mgbochi. N’ezie, e mebeghị ka onye na-atụ egwu zuo okè n’ịhụnanya.
19  Ma anyị onwe anyị nwere ịhụnanya, n’ihi na o bu ụzọ hụ anyị n’anya.
20  Ọ bụrụ na onye ọ bụla asị: “Ahụrụ m Chineke n’anya,” ma ọ kpọrọ nwanna ya asị, ọ bụ onye ụgha. N’ihi na onye na-ahụghị nwanna ya n’anya, bụ́ onye ọ na-ahụ anya, apụghị ịhụ Chineke n’anya, bụ́ onye ọ na-adịghị ahụ anya.
21  Iwu a ka anyị sikwa n’ebe ọ nọ nweta, na onye hụrụ Chineke n’anya kwesịkwara ịhụ nwanna ya n’anya.
1 Jọn 5
1 Onye ọ bụla nke kweere na Jizọs bụ Kraịst bụ onye a mụrụ site na Chineke, onye ọ bụla nke hụrụ Chineke bụ́ nna n’anya hụrụ ụmụ Chineke n’anya.
2  Otú a ka anyị ga-esi mata na anyị hụrụ ụmụ Chineke n’anya, ya bụ, mgbe anyị hụrụ Chineke n’anya, na-emekwa ihe o nyere n’iwu.
3  N’ihi na nke a bụ ihe ịhụ Chineke n’anya pụtara, ka anyị na-edebe ihe o nyere n’iwu; ma ihe o nyere n’iwu adịghị arọ,
4  n’ihi na ihe ọ bụla a mụrụ site na Chineke na-emeri ụwa. Ọ bụ okwukwe anyị bụ ihe anyị ji merie ụwa.
5  Ònye bụ onye ahụ meriworo ụwa ma ọ bụghị onye ahụ nke nwere okwukwe na Jizọs bụ Ọkpara Chineke?
6  Ọ bụ onye a bụ onye bịara site na mmiri na ọbara, ya bụ, Jizọs Kraịst; ọ bụghị naanị site na mmiri, kama site na mmiri na ọbara. Ọ bụkwa mmụọ nsọ bụ ihe na-agba àmà, n’ihi na mmụọ ahụ bụ eziokwu ahụ.
7  N’ihi na e nwere ihe atọ na-agba àmà,
8  mmụọ nsọ na mmiri na ọbara, ha atọ na-ekwekọrịtakwa.
9  Ọ bụrụ na anyị na-anabata àmà ndị mmadụ na-agba, àmà nke Chineke na-agba ka ukwuu, n’ihi na ihe a bụ àmà Chineke na-agba, ya bụ, àmà ọ gbara banyere Ọkpara ya.
10  A gbaworo onye ahụ nke nwere okwukwe n’ebe Ọkpara Chineke nọ àmà. Onye na-enweghị okwukwe n’ebe Chineke nọ emewo ya onye ụgha, n’ihi na o nweghị okwukwe n’àmà ahụ a gbara, nke Chineke gbara dị ka onye àmà banyere Ọkpara ya.
11  Ihe a bụkwa àmà ahụ a gbara, na Chineke nyere anyị ndụ ebighị ebi, ndụ a dịkwa n’ime Ọkpara ya.
12  Onye nwere Ọkpara ahụ nwere ndụ a; onye na-enweghị Ọkpara Chineke enweghị ndụ a.
13  M na-edetara unu ihe ndị a ka unu wee mara na unu nwere ndụ ebighị ebi, unu ndị nwere okwukwe n’aha Ọkpara Chineke.
14  Obi ike anyị nwere n’ebe ọ nọ bụ na ihe ọ bụla nke anyị rịọrọ ya dị ka uche ya si dị, ọ na-anụ olu anyị.
15  Ọ bụrụkwa na anyị maara na ọ na-anụ olu anyị n’ihe ọ bụla anyị na-arịọ, anyị maara na anyị ga-enweta ihe niile anyị rịọrọ, ebe ọ bụ ya ka anyị rịọrọ ihe ndị ahụ.
16  Ọ bụrụ na onye ọ bụla ahụ nwanna ya ka ọ na-eme mmehie nke na-adịghị eweta ọnwụ, ọ ga-arịọrọ ya arịrịọ, Chineke ga-enyekwa ya ndụ, ya bụ, ndị na-adịghị eme emehie ga-ewetara ha ọnwụ. Ọ dị mmehie nke na-eweta ọnwụ. Ọ bụghị banyere mmehie ahụ ka m na-agwa ya ka ọ rịọ arịrịọ.
17  Ajọ omume niile bụ mmehie; ma ọ dị mmehie nke na-adịghị eweta ọnwụ.
18  Anyị maara na onye ọ bụla a mụrụ site na Chineke adịghị anọ na-eme mmehie, ma Onye ahụ a mụrụ site na Chineke na-eche ya nche, ajọ onye ahụ adịghịkwa ejide ya.
19  Anyị maara na anyị sitere na Chineke, ma ụwa dum dị n’aka ajọ onye ahụ.
20  Ma anyị maara na Ọkpara Chineke abịawo, o nyewokwa anyị ikike inwe nghọta ka anyị wee mara ezi onye ahụ. Anyị na ezi onye ahụ dịkwa n’otu, site n’aka Ọkpara ya bụ́ Jizọs Kraịst. Onye a bụ ezi Chineke ahụ na ndụ ebighị ebi.
21  Ụmụntakịrị, kpacharanụ anya ka unu ghara ikpere arụsị.
2 Jọn 1
1 Mụ onwe m bụ́ okenye na-edegara nwaanyị ahụ a họọrọ akwụkwọ, tinyere ụmụ ya, bụ́ ndị m hụrụ n’anya n’ezie, ọ bụghị naanị m, kamakwa ndị niile mataworo eziokwu ahụ,
2  n’ihi eziokwu ahụ nke na-adịgide n’ime anyị, anyị ga-ejigidekwa ya ruo mgbe ebighị ebi.
3  Obiọma na-erughịrị mmadụ na ebere na udo nke si n’aka Chineke bụ́ Nna nakwa n’aka Jizọs Kraịst bụ́ Ọkpara nke Nna anyị ga-adịnyere anyị, tinyere eziokwu na ịhụnanya.
4  M na-aṅụrị ọṅụ nke ukwuu n’ihi na ahụwo m ụfọdụ n’ime ụmụ gị ka ha na-eje ije n’eziokwu ahụ, dị nnọọ ka anyị natara iwu site n’aka Nna anyị.
5  Ya mere, nwaanyị, m na-edetara gị akwụkwọ, ka m rịọ gị ka anyị hụrịta ibe anyị n’anya, nke na-abụghị iwu ọhụrụ, kama ọ bụ nke anyị nwere site ná mmalite.
6  Nke a bụkwa ihe ịhụnanya pụtara, ka anyị na-eje ije dị ka ihe ndị o nyere n’iwu si dị. Nke a bụ ihe ahụ e nyere n’iwu, dị nnọọ ka unu nụrụ site ná mmalite, na unu kwesịrị ịnọgide na-eje ije n’ime ya.
7  N’ihi na ọtụtụ ndị nduhie abanyewo n’ụwa, bụ́ ndị na-adịghị ekwupụta na Jizọs Kraịst bịara n’anụ ahụ́. Nke a bụ onye nduhie ahụ na onye ahụ na-emegide Kraịst.
8  Lezienụ anya ka ihe ndị anyị rụpụtara ghara ifunahụ unu, kama ka unu nweta ụgwọ ọrụ zuru ezu.
9  Onye ọ bụla nke na-agabiga ozizi nke Kraịst, nke na-adịghị anọgidekwa na ya enweghị Chineke. Ọ bụ onye nọgidere n’ozizi a nwere ma Nna ahụ ma Ọkpara ya.
10  Ọ bụrụ na onye ọ bụla abịakwute unu ma o wetaghị ozizi a, unu anabatala ya n’ebe obibi unu, unu ekelekwala ya.
11  N’ihi na onye kelere ya ekerewo òkè n’ajọ ọrụ ya.
12  Ọ bụ ezie na m nwere ọtụtụ ihe idetara unu, achọghị m iji akwụkwọ na ink dee ya, kama m na-enwe olileanya ịbịakwute unu na iso unu kwurịta okwu ihu na ihu, ka ọṅụ unu wee zuo ezu.
13  Ụmụ nwanne gị nwaanyị, bụ́ onye a họọrọ, na-ekele gị.
3 Jọn 1
1 Mụ onwe m bụ́ okenye na-edegara Geyọs, bụ́ onye a hụrụ n’anya, akwụkwọ. Ọ bụ onye m hụrụ n’anya n’ezie.
2  Onye m hụrụ n’anya, m na-ekpe ekpere ka ị na-enwe ihe ịga nke ọma n’ihe niile, na-enwekwa ezi ahụ́ ike, dị nnọọ ka mkpụrụ obi gị na-enwe ihe ịga nke ọma.
3  N’ihi na m ṅụrịrị ọṅụ nke ukwuu mgbe ụmụnna bịara gbaa àmà na i jisiri eziokwu ahụ ike, dị nnọọ ka ị na-eje ije n’eziokwu ahụ.
4  Ọ dịghị ihe ọzọ ga-eme ka m nwee obi ekele karịa ihe a, ya bụ, na m ga na-anụ na ụmụ m na-eje ije n’eziokwu ahụ.
5  Onye m hụrụ n’anya, ị na-arụ ọrụ kwesịrị ntụkwasị obi n’ihe ọ bụla ị na-emere ụmụnna, ndị bụkwa ndị bịara abịa,
6  ndị gbara àmà n’ihu ọgbakọ banyere ịhụnanya gị. Biko, mgbe ha na-ala, meso ha omume n’ụzọ Chineke kwadoro.
7  N’ihi na ha gawara n’ihi aha ya, n’anaraghị ndị mba ọzọ ihe ọ bụla.
8  Ya mere, anyị ji ụgwọ ịnabata ndị dị otú ahụ nke ọma, ka anyị wee ghọọ ndị ha na ha na-arụkọ ọrụ n’eziokwu ahụ.
9  Ọ dị ihe m degaara ọgbakọ akwụkwọ banyere ya, ma Dayọtrefis, onye na-achọ ịnọ n’ọkwá mbụ n’etiti ha, adịghị eji nkwanye ùgwù anabata ihe ọ bụla nke si n’aka anyị.
10  Ya mere, ọ bụrụ na mụ abịa, m ga-echeta ọrụ ya ndị ọ na-arụ, na-ekwu okwu ọjọọ banyere anyị. Ihe ndị a ejughịkwa ya afọ, ọ dịghịkwa eji nkwanye ùgwù anabata ụmụnna, ọ na-anwakwa igbochi ndị na-achọ ịnabata ha, na-achụpụkwa ha n’ọgbakọ.
11  Onye m hụrụ n’anya, bụrụ onye na-eṅomi ihe ọma, ọ bụghị ihe ọjọọ. Onye na-eme ihe ọma sitere na Chineke. Onye na-eme ihe ọjọọ ahụbeghị Chineke.
12  Ha niile gbaara Dimitriọs àmà, eziokwu ahụ gbakwaara ya àmà. N’ezie, anyị onwe anyị na-agbara ya àmà, ị makwaara na àmà anyị na-agba bụ eziokwu.
13  M nwere ọtụtụ ihe m ga-edetara gị akwụkwọ banyere ha, ma achọghị m iji ink na mkpịsị akwụkwọ na-edetara gị ha.
14  Ma m nwere olileanya ịhụ gị n’oge na-adịghị anya, anyị ga-ekwurịtakwa okwu ihu na ihu. Udo dịrị gị. Ndị enyi anyị na-ekele gị. Keleere m ndị enyi anyị n’otu n’otu.
Jud 1
1 Jud, ohu Jizọs Kraịst, ma bụrụ nwanne Jems, na-edetara unu akwụkwọ, unu ndị a kpọrọ, ndị a hụrụ n’anya, ndị ha na Chineke bụ́ Nna na-enwe mmekọrịta, ndị e chebekwara maka Jizọs Kraịst:
2  Ka ebere na udo na ịhụnanya dị ukwuu dịrị unu.
3  Ndị m hụrụ n’anya, ọ bụ ezie na m nọ na-agbalịsi ike idetara unu akwụkwọ banyere nzọpụta anyị nwekọrọ ọnụ, ahụrụ m na ọ dị mkpa idetara unu akwụkwọ iji gbaa unu ume ka unu lụsie ọgụ ike maka okwukwe ahụ e nyefere ndị nsọ naanị otu ugboro.
4  Ihe mere m ji na-ede ya bụ na ụfọdụ ndị egbebatawo, bụ́ ndị Akwụkwọ Nsọ kara aka kemgbe ogologo oge gara aga na a ga-ama ha ikpe a, ndị na-adịghị asọpụrụ Chineke, ndị na-eme ka obiọma Chineke anyị nke na-erughịrị mmadụ bụrụ ihe ngọpụ maka omume rụrụ arụ, ndị na-agọnahụ onye naanị ya bụ Nna Nwe anyị na Onyenwe anyị, bụ́ Jizọs Kraịst.
5  Achọrọ m ichetara unu, n’agbanyeghị na unu maara ihe niile naanị otu mgbe, na ọ bụ ezie na Jehova zọpụtara otu ndị n’ala Ijipt, o mesịkwara bibie ndị na-egosighị okwukwe.
6  Ndị mmụọ ozi ndị na-anọgideghị n’ọnọdụ mbụ ha, kama ha hapụrụ ebe obibi ha kwesịrị ekwesị, ọ bụ ha ka o kere agbụ ebighị ebi wee debe ha n’oké ọchịchịrị maka ikpe nke oké ụbọchị ahụ.
7  Otú ahụkwa, mgbe Sọdọm na Gọmọra na obodo ndị dị ha gburugburu kwasịrị iko gabiga ókè, nweekwa mmekọahụ rụrụ arụ, dị ka ndị ahụ e kwuworo banyere ha, ha nwetara ntaramahụhụ ikpe ọmụma nke ọkụ ebighị ebi, ha wee ghọọrọ anyị ihe atụ ịdọ aka ná ntị.
8  N’agbanyeghị nke ahụ, otú ahụkwa ka ndị a, bụ́ ndị na-arọ nrọ, na-emerụ anụ ahụ́, na-eleda ndị isi anya, na-ekwujọkwa ndị dị ebube.
9  Ma mgbe Maịkel onyeisi ndị mmụọ ozi na Ekwensu sere okwu ma na-arụrịta ụka banyere ozu Mozis, ọ nwaghị anwa iji okwu ọjọọ maa Ekwensu ikpe, kama ọ sịrị: “Ka Jehova baara gị mba.”
10  Ma ndị a na-akatọ ihe niile ha na-amaghị; ma ihe niile ha ghọtara site n’ọmụmụ, dị ka anụmanụ na-adịghị eche echiche, ha na-aga n’ihu na-emerụ onwe ha n’ihe ndị a.
11  Ahụhụ ga-adịrị ha, n’ihi na ha jere ije n’ụzọ Ken, jirikwa ọsọ gbaga n’ụzọ na-ezighị ezi nke Belam iji nweta ụgwọ ọrụ, laakwa n’iyi n’okwu nnupụisi nke Kora!
12  Ndị a bụ nkume ndị zoro n’ala ala mmiri n’oriri ịhụnanya unu mgbe ha so unu na-eri oriri, ndị ọzụzụ atụrụ na-azụ onwe ha n’atụghị egwu; ígwé ojii nke mmiri na-adịghị, nke ifufe na-ebugharị; osisi ndị na-adịghị amị mkpụrụ n’oge ya, ebe ha nwụworo ugboro abụọ, ebe e fopụworo ha;
13  ajọ ebili mmiri nke oké osimiri nke na-agbọlite ihe ndị na-akpatara ha ihere; kpakpando ndị na-awagharị awagharị, bụ́ ndị e debeere oké ịgba itiri ruo mgbe ebighị ebi.
14  Ee, Inọk, bụ́ onye nke asaa n’agbụrụ Adam, bukwara amụma banyere ha, mgbe ọ sịrị: “Lee! Jehova bịara, ya na ọtụtụ iri puku ndị nsọ ya,
15  ime ha niile ihe e kpere n’ikpe, na ịma ndị niile na-adịghị asọpụrụ Chineke ikpe banyere omume ha niile nke asọpụrụghị Chineke, bụ́ ndị ha mere n’ụzọ asọpụrụghị Chineke, nakwa banyere ihe niile na-awụ akpata oyi nke ndị mmehie na-adịghị asọpụrụ Chineke kwuru megide ya.”
16  Ndị a bụ ndị na-atamu ntamu, ndị na-eme mkpesa banyere ọnọdụ ha ná ndụ, ndị na-agbaso ọchịchọ nke onwe ha, ha na-etukwa ọnụ, ebe ha na-enwe mmasị n’ihe ndị mmadụ bụ n’ihi uru ha ga-erite.
17  Ma unu, ndị m hụrụ n’anya, chetanụ okwu e kwuru na mbụ site n’ọnụ ndịozi Onyenwe anyị Jizọs Kraịst,
18  na ha na-agwa unu, sị: “N’oge ikpeazụ, a ga-enwe ndị na-akwa emo, ndị ga na-agbaso ọchịchọ nke onwe ha ka ha wee na-eme omume asọpụrụghị Chineke.”
19  Ndị a bụ ndị na-akpata nkewa, ndị anụ ahụ́ na-achị, ndị na-ejighị ihe ime mmụọ kpọrọ ihe.
20  Ma unu, ndị m hụrụ n’anya, site n’iwuli onwe unu elu n’okwukwe unu nke kasị nsọ, na ikpe ekpere site na mmụọ nsọ,
21  nọrọnụ n’ịhụnanya Chineke, ebe unu na-echere ebere Onyenwe anyị Jizọs Kraịst nke na-eduga ná ndụ ebighị ebi.
22  Na-emekwaranụ ụfọdụ ndị nwere obi abụọ ebere;
23  na-azọpụtanụ ha site n’ịdọpụta ha n’ọkụ. Ma na-emerenụ ndị ọzọ ebere, jirinụ egwu na-eme otú ahụ. Kpọọkwanụ uwe ime nke anụ ahụ́ tetọrọ asị.
24  Onye ahụ nke nwere ike ichebe unu ka unu ghara ịsụ ngọngọ, onye nwekwara ike iche unu n’ihu ebube ya dị ka ndị na-enweghị ntụpọ n’oké ọṅụ,
25  onye naanị ya bụ Chineke bụ́ Onye Nzọpụta anyị site na Jizọs Kraịst Onyenwe anyị, ka ebube, ịdị ukwuu, ike na ịbụisi dịrị ya site na mgbe niile ebighị ebi gara aga ruo ugbu a, ruokwa mgbe niile ebighị ebi. Amen.
Mkpughe 1
1 Mkpughe nke si n’aka Jizọs Kraịst, nke Chineke kpugheere ya ka o gosi ndị ohu ya ihe ndị na-aghaghị ime n’oge na-adịghị anya. O wee ziga mmụọ ozi ya ma site n’aka ya gosi ya ohu ya bụ́ Jọn n’ụzọ ihe atụ,
2  bụ́ onye gbara àmà banyere okwu Chineke kwuru nakwa banyere àmà nke Jizọs Kraịst gbara, ya bụ, banyere ihe niile ọ hụrụ.
3  Obi ụtọ na-adịrị onye na-agụpụta na ndị na-anụ okwu amụma nke a, na ndị na-eme ihe ndị e dere n’ime ya; n’ihi na oge ahụ a kara aka dị nso.
4  Jọn na-edegara ọgbakọ asaa dị ná mpaghara Eshia akwụkwọ: Ka obiọma na-erughịrị mmadụ na udo nke si n’aka “Onye ahụ dị adị na onye dịbu adị na onye na-abịa” dịrị unu, nke sikwa n’aka mmụọ asaa ahụ nọ n’ihu ocheeze ya,
5  nke sikwa n’aka Jizọs Kraịst, bụ́ “Onye Àmà Kwesịrị Ntụkwasị Obi,” “Onye e bu ụzọ mụọ site ná ndị nwụrụ anwụ,” na “Onye Na-achị ndị eze nke ụwa.” Ka ebube na ike dịrị onye ahụ nke hụrụ anyị n’anya, onye tọpụkwara anyị ná mmehie anyị site n’ọbara nke ya—
6  o wee mee ka anyị bụrụ otu alaeze, ndị nchụàjà nke Chineke ya bụ́ Nna ya—ee, ka ebube na ike dịrị ya ruo mgbe ebighị ebi. Amen.
7  Lee! Ọ na-abịa n’ígwé ojii, anya niile ga-ahụ ya, ndị mara ya ube ga-ahụkwa ya; ebo niile nke ụwa ga-etikwa aka n’obi n’iru uju n’ihi ya. Ee, Amen.
8  “Abụ m Alfa na Omega,” ka Jehova Chineke kwuru, “Onye dị adị na onye dịbu adị na onye na-abịa, Onye Pụrụ Ime Ihe Niile.”
9  Mụ onwe m bụ́ Jọn, nwanna unu na onye unu na ya na-eketa òkè ná mkpagbu na alaeze na ntachi obi ná mmekọrịta anyị na Jizọs, wee nọrọ n’agwaetiti a na-akpọ Patmọs n’ihi ikwu banyere Chineke na ịgbara Jizọs àmà.
10  Site n’ike mmụọ nsọ, anọrọ m n’ụbọchị Onyenwe anyị, m wee nụ olu nke na-adasi ike ka opi n’azụ m.
11  Olu ahụ sịrị: “Dee ihe ị na-ahụ n’akwụkwọ mpịakọta ma zigara ya ọgbakọ asaa ahụ, ya bụ, nke dị n’Efesọs, na nke dị na Smeana, na nke dị na Pagamọm, na nke dị na Tayataịra, na nke dị na Sadis, na nke dị na Filadelfịa, na nke dị na Leodisia.”
12  M wee tụgharịa ka m hụ onye nwe olu ahụ na-agwa m okwu. Mgbe m tụgharịrị, ahụrụ m ihe ndọba oriọna asaa e ji ọlaedo rụọ,
13  na onye yiri nwa nke mmadụ n’etiti ihe ndọba oriọna ndị ahụ. O yi uwe gbadaruru ya n’ụkwụ, keekwa ájị̀ ọlaedo n’obi.
14  Isi ya na ntutu isi ya na-achakwa ọcha dị ka owu ọcha, dị ka snoo, anya ya dịkwa ka ọkụ na-enwu enwu;
15  ụkwụ ya dịkwa ka ezigbo ọla kọpa nke na-egbukepụ n’oké ọkụ; olu ya na-ada ka ọtụtụ mmiri.
16  Ọ chịkwa kpakpando asaa n’aka nri ya, otu ogologo mma agha dị nkọ nke nwere ihu abụọ sikwa n’ọnụ ya pụta, ihu ya dịkwa ka anyanwụ nke na-achasi ike.
17  Mgbe m hụrụ ya, m dara wee dị ka m nwụrụ anwụ n’ụkwụ ya. O wee bikwasị m aka nri ya, sị: “Atụla egwu. Abụ m Onye Mbụ na Onye Ikpeazụ,
18  na onye dị ndụ; aghọkwara m onye nwụrụ anwụ, ma, lee! ana m adị ndụ ruo mgbe niile ebighị ebi, achịkwa m mkpịsị ugodi nke ọnwụ na nke Hedis.
19  Ya mere, dee ihe ndị ị hụrụ n’akwụkwọ, tinyere ihe ndị dị adị na ihe ndị ga-eme mgbe ihe ndị a gasịrị.
20  Banyere ihe nzuzo dị nsọ nke kpakpando asaa ahụ ị hụrụ n’aka nri m, nakwa banyere ihe ndọba oriọna asaa ahụ e ji ọlaedo rụọ: Kpakpando asaa ahụ pụtara ndị mmụọ ozi nke ọgbakọ asaa ahụ, ihe ndọba oriọna asaa ahụ pụtara ọgbakọ asaa.
Mkpughe 2
1 “Degara mmụọ ozi nke ọgbakọ dị n’Efesọs akwụkwọ, sị: Ihe ndị a ka onye ahụ nke chị kpakpando asaa ahụ n’aka nri ya na-ekwu, onye ahụ nke na-eje ije n’etiti ihe ndọba oriọna asaa ahụ e ji ọlaedo rụọ,
2  ‘Amaara m ihe ndị ị na-eme, na ndọgbu ị na-adọgbu onwe gị n’ọrụ na ntachi obi i nwere, amakwaara m na ị pụghị ịnabata ndị ọjọọ, na ị na-anwalekwa ndị na-asị na ha bụ ndịozi, ma ha abụghị, i wee chọpụta na ha bụ ndị ụgha.
3  Ị na-atachikwa obi, i diwokwa ọtụtụ ihe n’ihi aha m, ị dabeghịkwa mbà.
4  Otú ọ dị, ihe i mere nke na-adịghị m mma bụ na ị hapụwo ịhụnanya ahụ i nwere na mbụ.
5  “‘Ya mere, cheta ebe i si daa, chegharịakwa, mewe ihe ndị ị na-eme na mbụ. Ọ bụrụ na i meghị otú ahụ, aga m abịakwute gị, m ga-ewepụkwa ihe ndọba oriọna gị n’ọnọdụ ya, ma ọ bụrụ na i chegharịghị.
6  Ma, ọ dị ihe dị mma ị na-eme, ya bụ, ị kpọrọ ihe òtù Nikọleyọs na-eme asị, nke mụ onwe m kpọkwara asị.
7  Onye nwere ntị, ya nụrụ ihe mmụọ nsọ na-agwa ọgbakọ ndị a: Onye meriri emeri, m ga-ekwe ka o rie mkpụrụ si n’osisi nke ndụ, nke dị na paradaịs Chineke.’
8  “Degakwara mmụọ ozi nke ọgbakọ dị na Smeana akwụkwọ, sị: Ihe ndị a ka ‘Onye Mbụ na Onye Ikpeazụ’ na-ekwu, onye ghọrọ onye nwụrụ anwụ ma dị ndụ ọzọ,
9  ‘Amaara m mkpagbu gị na ogbenye ị dara—ma ị bara ọgaranya—amakwaara m nkwulu nke ndị na-asị na ha onwe ha bụ ndị Juu, ma ha abụghị, kama ha bụ ụlọ nzukọ Setan.
10  Atụla egwu banyere ihe ndị ị na-aga ịta ahụhụ ha. Lee! Ekwensu ga na-atụba ụfọdụ n’ime unu n’ụlọ mkpọrọ ka e wee lee unu ule n’ụzọ zuru ezu, ka unu wee nweekwa mkpagbu ruo ụbọchị iri. Bụrụ onye kwesịrị ntụkwasị obi ọbụna ruo ọnwụ, m ga-enye gị okpueze bụ́ ndụ.
11  Onye nwere ntị, ya nụrụ ihe mmụọ nsọ na-agwa ọgbakọ ndị a: Onye meriri emeri, ọnwụ nke abụọ agaghị emerụ ya ahụ́ ma ọlị.’
12  “Degakwara mmụọ ozi nke ọgbakọ dị na Pagamọm akwụkwọ, sị: Ihe ndị a ka onye ahụ nke nwe ogologo mma agha dị nkọ, nwekwara ihu abụọ, na-ekwu, sị,
13  ‘Amaara m ebe i bi, ya bụ, n’ebe ocheeze Setan dị; ma i jidesiri aha m ike, ị gọnahụghịkwa okwukwe i nwere n’ebe m nọ ọbụna n’ụbọchị Antipas, bụ́ onye àmà m, onye kwesịrị ntụkwasị obi, onye e gburu n’akụkụ unu, n’ebe Setan bi.
14  “‘Otú ọ dị, ọ dị ihe ole na ole ị na-eme ndị na-adịghị m mma, ya bụ, i nwere n’ebe ahụ ndị jidesiri ozizi Belam ike, bụ́ onye malitere ịkụziri Belak ka o debe ihe ịsụ ngọngọ n’ihu ụmụ Izrel, ka ha rie ihe e ji chụọrọ arụsị àjà, ka ha kwaakwa iko.
15  Otú ahụkwa ka i nwere ndị jidesiri ozizi nke òtù Nikọleyọs ike.
16  Ya mere, chegharịa. Ọ bụrụ na i chegharịghị, m ga-abịakwute gị ọsọ ọsọ, m ga-ejikwa ogologo mma agha dị n’ọnụ m lụso ha agha.
17  “‘Onye nwere ntị, ya nụrụ ihe mmụọ nsọ na-agwa ọgbakọ ndị a: M ga-enyetụ onye meriri emeri mana e zoro ezo, m ga-enyekwa ya obere okwute nke na-acha ọcha, n’elu obere okwute ahụ, e dere aha ọhụrụ nke ọ na-enweghị onye maara ya ma ọ́ bụghị onye natara ya.’
18  “Degakwara mmụọ ozi nke ọgbakọ dị na Tayataịra akwụkwọ, sị: Ihe ndị a ka Ọkpara Chineke kwuru, bụ́ onye anya ya dị ka ire ọkụ na-enwu enwu, ụkwụ ya dịkwa ka ọla kọpa ọma,
19  ‘Amaara m ihe ndị ị na-eme, na ịhụnanya na okwukwe na ije ozi na ntachi obi gị, amakwaara m na ihe ndị ị na-eme n’oge na-adịbeghị anya karịrị ndị i mere n’oge gara aga.
20  “‘Otú ọ dị, ihe na-adịghị mma i mere bụ na ị gbachiri nwaanyị ahụ bụ́ Jezibel nkịtị, bụ́ onye na-akpọ onwe ya onye amụma, ọ na-akụzikwara ndị ohu m, na-eduhiekwa ha, ka ha na-akwa iko, ka ha na-erikwa ihe e ji chụọrọ arụsị àjà.
21  M nyekwara ya oge ka o chegharịa, ma ọ chọghị ichegharị n’ịkwa iko ya.
22  Lee! M na-aga ịtụba ya n’àkwà ọrịa, tụbakwa ndị ha na ya na-akwa iko n’oké mkpagbu, ma ọ bụrụ na ha echegharịghị wee hapụ ihe ndị ọ kụziiri ha.
23  M ga-ejikwa ihe otiti na-akpata ọnwụ gbuo ụmụ ya, ka ọgbakọ niile wee mara na ọ bụ m na-enyocha akụrụ na obi, m ga-akwụkwa unu ụgwọ n’otu n’otu dị ka omume unu si dị.
24  “‘Otú ọ dị, ana m agwa ndị fọdụrụ n’ime unu nọ na Tayataịra, ndị niile na-enweghị ozizi a, ndị ahụ na-amataghị “ihe ndị miri emi nke Setan,” dị ka ha si ekwu: Anaghị m ebo unu ibu arọ ọ bụla ọzọ.
25  Otú o sina dị, jidesienụ ihe unu nwere ike ruo mgbe m ga-abịa.
26  Onye meriri emeri, debekwa ihe m nyere n’iwu ruo ọgwụgwụ, m ga-enye ya ikike ịchị mba niile,
27  ọ ga-ejikwa mkpanaka ígwè zụọ ndị mmadụ dị ka atụrụ, ka e wee kụrisịa ha dị ka arịa e ji ụrọ kpụọ, dị ka m natara ikike n’aka Nna m,
28  m ga-enyekwa ya kpakpando ụtụtụ.
29  Onye nwere ntị, ya nụrụ ihe mmụọ nsọ na-agwa ọgbakọ ndị a.’
Mkpughe 3
1 “Degakwara mmụọ ozi nke ọgbakọ dị na Sadis akwụkwọ, sị: Ihe ndị a ka onye ahụ nke nwere mmụọ asaa nke Chineke na kpakpando asaa ahụ na-ekwu, ‘Amaara m ihe ndị ị na-eme, na i nwere aha na ị dị ndụ, ma ị nwụrụ anwụ.
2  Na-eche nche, meekwa ka ihe ndị fọdụrụ, bụ́ ndị na-achọ ịnwụ anwụ, dị ike, n’ihi na ahụwo m na i mezubeghị ihe ndị ị na-eme n’ihu Chineke m.
3  Ya mere, na-echeta ihe ị natara na ihe ị nụrụ, na-edebekwa ya, ma chegharịa. N’ezie, ọ bụrụ na i tetaghị, m ga-abịa dị ka onye ohi, ị gaghịkwa ama oge awa m ga-abịakwasị gị.
4  “‘Otú ọ dị, i nwere mmadụ ole na ole na Sadis, bụ́ ndị na-emerụghị uwe elu ha, ha ga-eyikwa uwe elu na-acha ọcha wee soro m na-eje ije, n’ihi na ha kwesịrị ekwesị.
5  A ga-esikwa otú ahụ yiwe onye meriri emeri uwe elu nke na-acha ọcha; m gaghịkwa ehichapụ aha ya ma ọlị n’akwụkwọ nke ndụ, kama m ga-ekwupụta aha ya n’ihu Nna m na n’ihu ndị mmụọ ozi ya.
6  Onye nwere ntị, ya nụrụ ihe mmụọ nsọ na-agwa ọgbakọ ndị a.’
7  “Degakwara mmụọ ozi nke ọgbakọ dị na Filadelfịa akwụkwọ, sị: Ihe ndị a ka onye ahụ dị nsọ na-ekwu, onye eziokwu, onye ji mkpịsị ugodi nke Devid, onye na-emeghe ka onye ọ bụla wee ghara imechi, onye na-emechikwa ka onye ọ bụla wee ghara imeghe,
8  ‘Amaara m ihe ndị ị na-eme—lee! edebewo m ọnụ ụzọ ghere oghe n’ihu gị, nke onye ọ bụla na-apụghị imechi—na i nwere ike dị nta, i debekwara okwu m, ị gọnahụghịkwa aha m.
9  Lee! M ga-akpọta ndị si n’ụlọ nzukọ Setan bụ́ ndị na-ekwu na ha bụ ndị Juu, ma ha abụghị kama ha na-agha ụgha—lee! m ga-eme ka ha bịa kpọọ isiala n’ụkwụ gị, meekwa ka ha mara na ahụrụ m gị n’anya.
10  N’ihi na i debere okwu banyere ntachi obi m, m ga-echebekwa gị n’oge awa nke ule, bụ́ nke ga-abịakwasị elu ụwa dum mmadụ bi, iji lee ndị bi n’elu ụwa ule.
11  Ana m abịa ọsọ ọsọ. Jidesie ihe i nwere ike, ka onye ọ bụla wee ghara iwere okpueze gị.
12  “‘M ga-eme ka onye meriri emeri bụrụ ogidi n’ụlọ nsọ nke Chineke m, ọ gaghịkwa esi n’ebe ahụ pụọ ọzọ ma ọlị, m ga-edekwasịkwa n’ahụ́ onye ahụ aha Chineke m na aha obodo ukwu nke Chineke m, bụ́ Jeruselem ọhụrụ nke si n’eluigwe na-arịdata site n’ebe Chineke m nọ, nakwa aha ọhụrụ m ahụ.
13  Onye nwere ntị, ya nụrụ ihe mmụọ nsọ na-agwa ọgbakọ ndị a.’
14  “Degakwara mmụọ ozi nke ọgbakọ dị na Leodisia akwụkwọ, sị: Ihe ndị a ka Amen ahụ na-ekwu, bụ́ ezi onye àmà nke kwesịrị ntụkwasị obi, mmalite nke ihe Chineke kere,
15  ‘Amaara m ihe ndị ị na-eme, na ị jụghị oyi, i kpoghịkwa ọkụ. Ọ dị m ka ya bụrụ na ị jụrụ oyi ma ọ bụkwanụ na ị na-ekpo ọkụ.
16  Ya mere, ebe ọ bụ na ị dị ṅaraṅara, i kpoghị ọkụ, ị jụghịkwa oyi, m ga-agbụpụ gị n’ọnụ m.
17  N’ihi na ị na-asị: “Abara m ọgaranya, enwetawokwa m akụnụba, ọ dịghịkwa ihe na-akpa m ma ọlị,” ma ị maghị na ị nọ ná nhụsianya, bụrụkwa onye e kwesịrị imere ebere nakwa onye dara ogbenye na onye kpuru ìsì na onye gba ọtọ,
18  ana m enye gị ndụmọdụ ka ị zụrụ n’aka m ọlaedo e ji ọkụ nụchaa, ka i wee baa ọgaranya, zụrụkwa uwe elu na-acha ọcha, ka i wee yiri uwe, ka e wee ghara ịhụ ọtọ gị, ihere ewee mee gị, zụrụkwa ọgwụ anya ị ga-ete n’anya gị ka i wee na-ahụ ụzọ.
19  “‘Ndị niile m hụrụ n’anya nke ukwuu ka m na-abara mba, na-adọkwa aka ná ntị. Ya mere, na-anụ ọkụ n’obi, chegharịakwa.
20  Lee! Eguzo m n’ọnụ ụzọ ma na-akụ aka. Ọ bụrụ na onye ọ bụla anụ olu m ma meghee ụzọ, m ga-abata n’ụlọ ya ma soro ya rie nri anyasị, ọ ga-esokwa m rie nri.
21  M ga-eme ka onye meriri emeri soro m nọdụ ala n’ocheeze m, ọbụna dị ka m meriri wee soro Nna m nọdụ ala n’ocheeze ya.
22  Onye nwere ntị, ya nụrụ ihe mmụọ nsọ na-agwa ọgbakọ ndị a.’”
Mkpughe 4
1 Mgbe ihe ndị a gasịrị, ahụrụ m, ma, lee! ọnụ ụzọ e meghere emeghe n’eluigwe, olu mbụ m nụrụ na-ada ka opi. O wee gwa m okwu, sị: “Gbagote n’ebe a, m ga-egosi gị ihe ndị na-aghaghị ime.”
2  Mgbe ihe ndị a gasịrị, mmụọ nsọ malitere ozugbo iduzi m: ma, lee! otu ocheeze dị n’eluigwe, e nwekwara onye nọ ọdụ n’ocheeze ahụ.
3  Onye ahụ nke nọ ọdụ na-egbuke dị ka nkume jaspa na nkume dị oké ọnụ ahịa nke na-acha ọbara ọbara, eke na egwurugwu nke na-egbuke dị ka emerad gbakwara ocheeze ahụ gburugburu.
4  Ocheeze iri abụọ na anọ gbakwara ocheeze ahụ gburugburu, ahụkwara m ka ndị okenye iri abụọ na anọ ndị yi uwe elu na-acha ọcha nọ ọdụ n’ocheeze ndị a, ha kpukwa okpueze ọlaedo n’isi ha.
5  Àmụ̀mà na olu na égbè eluigwe si n’ocheeze ahụ na-apụta; oriọna asaa ndị na-enwu ọkụ dịkwa n’ihu ocheeze ahụ, oriọna ndị a pụtara mmụọ asaa nke Chineke.
6  E nwekwara ihe a pụrụ ịkpọ oké osimiri nke yiri enyo, nke dị ka kristal, n’ihu ocheeze ahụ. N’etiti ocheeze ahụ nakwa gburugburu ocheeze ahụ, e nwere ihe anọ dị ndụ ndị jupụtara n’anya ma n’ihu ma n’azụ.
7  Ihe nke mbụ dị ndụ dị ka ọdụm, ihe nke abụọ dị ndụ dị ka nwa oké ehi, ihe nke atọ dị ndụ nwere ihu yiri ihu mmadụ, ihe nke anọ dị ndụ dị ka ugo nke na-efe efe.
8  Nke ọ bụla n’ime ihe anọ ahụ dị ndụ nwere nku isii; ha jupụtara n’anya gburugburu ha nakwa n’okpuru ha. Ha adịghị ezu ike ehihie na abalị ka ha na-asị: “Nsọ, nsọ, nsọ ka Jehova Chineke, Onye Pụrụ Ime Ihe Niile dị, bụ́ onye dịbu adị na onye dị adị na onye na-abịa.”
9  Mgbe ọ bụla ihe ndị ahụ dị ndụ nyere Onye ahụ nọ ọdụ n’ocheeze otuto na nsọpụrụ na ekele, bụ́ Onye na-adị ndụ ruo mgbe niile ebighị ebi,
10  ndị okenye iri abụọ na anọ ahụ na-ada n’ala n’ihu Onye ahụ nọ ọdụ n’ocheeze ma kpọọrọ Onye ahụ na-adị ndụ ruo mgbe niile ebighị ebi isiala, ha na-atọgbọkwa okpueze ha n’ihu ocheeze ahụ, sị:
11  “I kwesịrị ekwesị, Jehova, bụ́ Chineke anyị, ịnata otuto na nsọpụrụ na ike, n’ihi na ọ bụ gị kere ihe niile, ọ bụkwa n’ihi uche gị ka ha ji dịrị, ọ bụkwa ya mere e ji kee ha.”
Mkpughe 5
1 M wee hụ otu akwụkwọ mpịakọta nke e dere ihe n’ime ya nakwa n’azụ ya n’aka nri nke Onye ahụ nọ ọdụ n’ocheeze ahụ, e jikwa ihe asaa a kara akara mechisie ya ike.
2  M wee hụ otu mmụọ ozi dị ike nke ji oké olu na-ekwusa, sị: “Ònye kwesịrị imeghe akwụkwọ mpịakọta ahụ na ịtọpụ ihe ndị a kara akara e ji mechie ya?”
3  Ma ọ dịghị otu onye n’eluigwe ma ọ bụ n’elu ụwa ma ọ bụ n’okpuru ala nke nwere ike imeghe akwụkwọ mpịakọta ahụ ma ọ bụ ile anya n’ime ya.
4  M wee malite ịkwa ákwá nke ukwuu n’ihi na a hụghị onye kwesịrị imeghe akwụkwọ mpịakọta ahụ ma ọ bụ ile anya n’ime ya.
5  Ma otu n’ime ndị okenye ahụ sịrị m: “Kwụsị ịkwa ákwá. Lee! Ọdụm nke si n’ebo Juda, bụ́ mgbọrọgwụ Devid, emeriwo. Ya mere, o ruru eru imeghe akwụkwọ mpịakọta ahụ na ihe asaa a kara akara e ji mechie ya.”
6  M wee hụ nwa atụrụ nke guzo n’etiti ocheeze ahụ na n’etiti ihe anọ ahụ dị ndụ na n’etiti ndị okenye ahụ dị ka à ga-asị na e gburu ya egbu, o nwere mpi asaa na anya asaa, bụ́ anya ndị pụtara mmụọ asaa nke Chineke, bụ́ ndị e zigara n’ụwa dum.
7  O wee gaa nara ya ozugbo n’aka nri nke Onye ahụ nọ ọdụ n’ocheeze ahụ.
8  Mgbe ọ naara akwụkwọ mpịakọta ahụ, ihe anọ ahụ dị ndụ na ndị okenye iri abụọ na anọ ahụ dara n’ala n’ihu Nwa Atụrụ ahụ, nke ọ bụla jikwa otu ụbọ akwara na efere ọlaedo ndị jupụtara n’ihe nsure ọkụ na-esi ísì ụtọ, ihe nsure ọkụ ahụ nke na-esi ísì ụtọ pụtara ekpere ndị nsọ.
9  Ha na-abụkwa abụ ọhụrụ, sị: “I kwesịrị ịnara akwụkwọ mpịakọta ahụ ma meghee ihe ndị a kara akara e ji mechie ya, n’ihi na e gburu gị egbu, i jikwa ọbara gị zụtara Chineke ndị mmadụ si n’ebo niile na asụsụ niile na ndị niile na mba niile,
10  i mekwara ka ha bụụrụ Chineke anyị otu alaeze na ndị nchụàjà, ha ga-achịkwa ụwa dị ka ndị eze.”
11  M wee hụ, nụkwa olu nke ọtụtụ ndị mmụọ ozi gbara ocheeze ahụ na ihe ndị ahụ dị ndụ na ndị okenye ahụ gburugburu, ha dịkwa iri puku kwuru iri puku, na puku kwuru puku,
12  ka ha ji oké olu na-asị: “Nwa Atụrụ ahụ e gburu egbu kwesịrị ịnata ike na akụnụba na amamihe na ume na nsọpụrụ na otuto na ngọzi.”
13  Ihe niile e kere eke ndị dị n’eluigwe na n’elu ụwa na n’okpuru ala na n’elu oké osimiri, na ihe niile dị n’ime ha, ka m nụkwara ka ha na-asị: “Ka ngọzi na nsọpụrụ na otuto na ike dịrị Onye ahụ nọ ọdụ n’ocheeze ahụ, dịkwara Nwa Atụrụ ahụ, ruo mgbe niile ebighị ebi.”
14  Ihe anọ ahụ dị ndụ wee na-asị: “Amen!” ndị okenye ahụ dakwara n’ala wee kpọọ isiala.
Mkpughe 6
1 M wee hụ mgbe Nwa Atụrụ ahụ meghere otu n’ime ihe asaa ahụ a kara akara, m wee nụ ka otu n’ime ihe anọ ahụ dị ndụ ji olu nke na-ada ka égbè eluigwe kwuo, sị: “Bịa!”
2  M wee hụ, ma, lee! ịnyịnya ọcha; onye nọ n’elu ya ji ụta; e nyekwara ya okpueze, o wee gaa na-emeri, ka o wee nwezuo mmeri ya.
3  Mgbe o meghere nke abụọ n’ime ihe ndị ahụ a kara akara, anụrụ m ka ihe nke abụọ dị ndụ sịrị: “Bịa!”
4  Ịnyịnya ọzọ wee pụta, bụ́ ịnyịnya na-acha uhie uhie; e nyere onye nọ n’elu ya ikike iwepụ udo n’ụwa ka ha wee gburịta ibe ha; e nyekwara ya oké mma agha.
5  Mgbe o meghere nke atọ n’ime ihe ndị ahụ a kara akara, anụrụ m ka ihe nke atọ dị ndụ sịrị: “Bịa!” M wee hụ, ma, lee! ịnyịnya ojii; onye nọ n’elu ya ji ihe ọ̀tụ̀tụ̀ gbara mkpị n’aka ya.
6  M wee nụ otu olu nke dị ka à ga-asị na o si n’etiti ihe anọ ahụ dị ndụ. Olu ahụ sịrị: “A na-ere otu ihe ọ̀tụ̀tụ̀ kwọt nke ọka wit otu mkpụrụ ego dinarịọs, a na-erekwa ihe ọ̀tụ̀tụ̀ kwọt atọ nke ọka bali otu mkpụrụ ego dinarịọs; emebikwala mmanụ oliv na mmanya.”
7  Mgbe o meghere nke anọ n’ime ihe ndị ahụ a kara akara, anụrụ m ka olu ihe nke anọ dị ndụ sịrị: “Bịa!”
8  M wee hụ, ma, lee! ịnyịnya nke ahụ́ ya chanwụrụ achanwụ; onye nọ n’elu ya nwekwara aha bụ́ Ọnwụ. Hedis sochikwara ya anya. E nyekwara ha ikike ịchị otu ụzọ n’ụzọ anọ nke ụwa, ka ha jiri ogologo mma agha na ụkọ nri na ajọ ọrịa na anụ ọhịa nke ụwa na-egbu ndị mmadụ.
9  Mgbe o meghere nke ise n’ime ihe ndị ahụ a kara akara, ahụrụ m, n’okpuru ebe ịchụàjà ahụ, mkpụrụ obi nke ndị e gburu n’ihi okwu Chineke nakwa n’ihi ọrụ ịgba àmà ha nọ na-arụ.
10  Ha wee jiri oké olu tie mkpu, sị: “Ọkaakaa Onyenwe anyị, onye dị nsọ na onye eziokwu, ruo ole mgbe ka ị ga-ahapụ ikpe ikpe na ịbọ ọbọ ọbara anyị n’isi ndị bi n’elu ụwa?”
11  E wee nye onye ọ bụla n’ime ha otu uwe mwụda na-acha ọcha; a gwakwara ha ka ha zutụkwuo ike ruo nwa oge, ruo mgbe ọnụ ọgụgụ nke ha na ndị ohu ibe ha na ụmụnna ha ga-ezu ezu, bụ́ ndị a na-aga igbu dị ka e gburu ha onwe ha.
12  M wee hụ mgbe o meghere nke isii n’ime ihe ndị ahụ a kara akara, e nwere oké ala ọma jijiji; anyanwụ jikwara oji dị ka ákwà mkpe e ji ajị anụ mee, ọnwa dum chakwara dị ka ọbara,
13  kpakpando nke eluigwe dakwara n’ala, dị ka mgbe mkpụrụ fig na-achaghị acha na-adapụsị n’osisi ya mgbe oké ifufe na-ebugharị ya.
14  E wepụrụ eluigwe dị ka akwụkwọ mpịakọta nke a na-afụkọta afụkọta, e wepụkwara ugwu niile na agwaetiti niile n’ọnọdụ ha.
15  Ndị eze nke ụwa na ndị nọ n’ọkwá ukwu na ndị ọchịagha na ndị bara ọgaranya na ndị dị ike na ndị ohu niile na ndị niile nweere onwe ha wee gaa zoo n’ọgba nakwa n’oké nkume ndị dị n’ugwu.
16  Ha wee na-asị ugwu na oké nkume ndị ahụ: “Dakwasịnụ anyị ma zobe anyị ka Onye ahụ nke nọ n’ocheeze ahụ ghara ịhụ anyị, ka ọnụma nke Nwa Atụrụ ahụ gharakwa ịbịakwasị anyị,
17  n’ihi na oké ụbọchị nke ọnụma ha abịawo, ònye pụrụ iguzo?”
Mkpughe 7
1 Mgbe nke a gasịrị, ahụrụ m ndị mmụọ ozi anọ ndị guzo na nkuku anọ nke ụwa, ha jidesiri ifufe anọ nke ụwa ike, ka ifufe ọ bụla wee ghara ifekwasị ụwa ma ọ bụ oké osimiri ma ọ bụ osisi ọ bụla.
2  M wee hụ mmụọ ozi ọzọ ka o si n’ọwụwa anyanwụ na-arịgo, o nwere akara nke Chineke dị ndụ; o wee jiri oké olu tikuo ndị mmụọ ozi anọ ahụ e nyere ikike imebi ụwa na oké osimiri,
3  sị: “Unu emebila ụwa ma ọ bụ oké osimiri ma ọ bụ osisi, ruo mgbe anyị kasịrị ndị ohu nke Chineke anyị akara n’egedege ihu.”
4  M wee nụ ọnụ ọgụgụ nke ndị ahụ a kara akara, ya bụ, otu narị puku na puku iri anọ na puku anọ, bụ́ ndị a kara akara n’ebo niile nke ụmụ Izrel:
5  N’ebo Juda, a kara puku iri na abụọ akara;n’ebo Ruben, puku iri na abụọ;n’ebo Gad, puku iri na abụọ;
6  n’ebo Asha, puku iri na abụọ;n’ebo Naftalaị, puku iri na abụọ;n’ebo Manase, puku iri na abụọ;
7  n’ebo Simiọn, puku iri na abụọ;n’ebo Livaị, puku iri na abụọ;n’ebo Ịsaka, puku iri na abụọ;
8  n’ebo Zebulọn, puku iri na abụọ;n’ebo Josef, puku iri na abụọ;n’ebo Benjamin, a kara puku iri na abụọ akara.
9  Mgbe ihe ndị a gasịrị, ahụrụ m, ma, lee! oké ìgwè mmadụ, nke onye ọ bụla na-enweghị ike ịgụta ọnụ, ndị si ná mba niile na ebo niile na ndị niile na asụsụ niile pụta, ka ha guzo n’ihu ocheeze ahụ nakwa n’ihu Nwa Atụrụ ahụ. Ha yi uwe mwụda na-acha ọcha; ha jikwa igu nkwụ n’aka.
10  Ha wee na-eti mkpu n’oké olu, sị: “Nzọpụta anyị si n’aka Chineke anyị, bụ́ onye nọ ọdụ n’ocheeze ahụ, nakwa n’aka Nwa Atụrụ ahụ.”
11  Ndị mmụọ ozi niile guzokwa ocheeze ahụ na ndị okenye ahụ na ihe anọ ahụ dị ndụ gburugburu, ha wee gbuo ikpere n’ala, kpudo ihu ha n’ala n’ihu ocheeze ahụ ma kpọọrọ Chineke isiala,
12  sị: “Amen! Ka ngọzi na otuto na amamihe na ekele na nsọpụrụ na ike na ume dịrị Chineke anyị ruo mgbe niile ebighị ebi. Amen.”
13  Otu n’ime ndị okenye ahụ wee sị m: “Ndị a yi uwe mwụda na-acha ọcha, olee ndị ha bụ, oleekwa ebe ha si bịa?”
14  M wee sị ya ozugbo: “Onyenwe m, ọ bụ gị onwe gị maara.” O wee sị m: “Ndị a bụ ndị si n’oké mkpagbu ahụ pụta, ha asawokwa uwe mwụda ha, meekwa ka ọ na-acha ọcha n’ime ọbara Nwa Atụrụ ahụ.
15  Ọ bụ ya mere ha ji nọrọ n’ihu ocheeze Chineke; ha na-ejekwara ya ozi dị nsọ ehihie na abalị n’ụlọ nsọ ya; Onye ahụ nke nọ ọdụ n’ocheeze ahụ ga-agbasakwa ụlọikwuu ya n’isi ha.
16  Agụụ agaghị agụ ha ọzọ, akpịrị agaghị akpọ ha nkụ ọzọ, anwụ agaghị achakwa ha, ha agaghịkwa enwe oké okpomọkụ,
17  n’ihi na Nwa Atụrụ ahụ, onye nọ n’etiti ocheeze ahụ, ga-azụ ha dị ka atụrụ, ọ ga-edugakwa ha n’isi iyi nke mmiri nke ndụ. Chineke ga-ehichapụkwa anya mmiri ọ bụla n’anya ha.”
Mkpughe 8
1 Mgbe o meghere nke asaa n’ime ihe ndị ahụ a kara akara, eluigwe dara jụụ ruo ihe dị ka ọkara otu awa.
2  M wee hụ ndị mmụọ ozi asaa ndị guzo n’ihu Chineke, e nyekwara ha opi asaa.
3  Mmụọ ozi ọzọ wee bịarute ma guzo n’ebe ịchụàjà, o ji arịa ọlaedo nke a na-etinye ihe nsure ọkụ na-esi ísì ụtọ; e nyekwara ya ihe nsure ọkụ na-esi ísì ụtọ dị ukwuu ka o suree ya n’ọkụ n’elu ebe ịchụàjà e ji ọlaedo rụọ, nke dị n’ihu ocheeze ahụ, mgbe a nụrụ ekpere ndị nsọ niile.
4  Anwụrụ ọkụ nke ihe nsure ọkụ ahụ na-esi ísì ụtọ nke si n’aka mmụọ ozi ahụ wee soro ekpere ndị nsọ rịgoo n’ihu Chineke.
5  Ma ozugbo ahụ, mmụọ ozi ahụ weere arịa ahụ a na-etinye ihe nsure ọkụ na-esi ísì ụtọ wee gụjuo ya ọkụ nke si n’ebe ịchụàjà ahụ ma wụda ya n’ụwa. Égbè eluigwe wee gbaa, a nụkwara olu, àmụ̀mà gburu, ala ọma jijiji mekwara.
6  Ndị mmụọ ozi asaa ahụ ndị ji opi asaa ahụ wee jikere ịfụ ha.
7  Mmụọ ozi nke mbụ wee fụọ opi ya. E wee nwee akụ́ mmiri ígwé na ọkụ a gwakọtara ha na ọbara, a wụdakwara ya n’ụwa; e wee suo otu ụzọ n’ụzọ atọ nke ụwa ọkụ, suokwa otu ụzọ n’ụzọ atọ nke osisi ọkụ, suokwa ahịhịa ndụ niile ọkụ.
8  Mmụọ ozi nke abụọ wee fụọ opi ya. E wee tụba ihe yiri oké ugwu na-ere ọkụ n’ime oké osimiri. Otu ụzọ n’ụzọ atọ nke oké osimiri wee ghọọ ọbara;
9  otu ụzọ n’ụzọ atọ nke ihe e kere eke ndị dị n’oké osimiri, bụ́ ndị nwere mkpụrụ obi, nwụkwara, e mekwara ka otu ụzọ n’ụzọ atọ nke ụgbọ mmiri kpuo.
10  Mmụọ ozi nke atọ wee fụọ opi ya. Otu kpakpando ukwu nke na-enwu dị ka oriọna wee si n’eluigwe daa, ọ dakwara n’elu otu ụzọ n’ụzọ atọ nke osimiri nakwa n’elu isi mmiri dị iche iche.
11  Aha kpakpando ahụ bụ Ahịhịa Ilu. Otu ụzọ n’ụzọ atọ nke mmiri ghọkwara ahịhịa ilu, mmiri ndị ahụ gbukwara ọtụtụ mmadụ, n’ihi na e mere ka ha na-elu ilu.
12  Mmụọ ozi nke anọ wee fụọ opi ya. E wee tie otu ụzọ n’ụzọ atọ nke anyanwụ ihe, tiekwa otu ụzọ n’ụzọ atọ nke ọnwa na otu ụzọ n’ụzọ atọ nke kpakpando, ka otu ụzọ n’ụzọ atọ ha wee gbaa ọchịchịrị, ka otu ụzọ n’ụzọ atọ nke ehihie wee gharakwa inwe ìhè, ka otu ụzọ n’ụzọ atọ nke abalị gharakwa inwe ìhè.
13  M wee hụ, nụkwa ka otu ugo nke na-efe n’etiti eluigwe ji oké olu kwuo, sị: “Ahụhụ, ahụhụ, ahụhụ ga-adịrị ndị bi n’elu ụwa n’ihi oké ụda nke opi ndị fọdụrụ nke mmụọ ozi atọ ahụ, bụ́ ndị chọrọ ịfụ opi ha!”
Mkpughe 9
1 Mmụọ ozi nke ise wee fụọ opi ya. M wee hụ otu kpakpando nke si n’eluigwe daa n’ụwa, e nyekwara ya mkpịsị ugodi nke olulu abis.
2  O wee meghee olulu abis, anwụrụ ọkụ wee si n’olulu ahụ pụta dị ka anwụrụ ọkụ nke si ná nnukwu ekwú ọkụ, anwụrụ ọkụ nke si n’olulu ahụ mekwara ka anyanwụ na ikuku gbaa ọchịchịrị.
3  Igurube sikwa n’anwụrụ ọkụ ahụ pụta n’ụwa; e wee nye ha ikike, otu ikike ahụ nke akpị ndị dị n’ụwa nwere.
4  A gwakwara ha ka ha ghara ibibi ahịhịa ndụ ndị dị n’ụwa ma ọ bụ ihe ọ bụla na-acha akwụkwọ ndụ akwụkwọ ndụ ma ọ bụ osisi ọ bụla, kama ka ha mekpaa naanị ndị mmadụ na-enweghị akara nke Chineke n’egedege ihu ha ahụ́.
5  E nyekwara igurube ndị ahụ ikike, ọ bụghị ka ha gbuo ha, kama ka ha mekpaa ha ahụ́ ruo ọnwa ise, mmekpa ahụ́ e mekpara ha dịkwa ka mmekpa ahụ́ mmadụ na-enwe mgbe akpị gbara ya.
6  N’oge ahụ, ndị ahụ ga-achọ ọnwụ ma ha agaghị achọta ya ma ọlị, ha ga-achọkwa ịnwụ ma ọnwụ ga na-agbara ha ọsọ.
7  Igurube ndị ahụ yiri ịnyịnya ndị a kwadebere maka agha; ha kpukwa ihe yiri okpueze ndị dị ka ọlaedo n’isi ha, ihu ha dịkwa ka ihu mmadụ,
8  ma ha nwere ntutu isi nke dị ka ntutu isi ụmụ nwaanyị. Ezé ha dịkwa ka nke ọdụm;
9  ha nwekwara ihe mgbochi obi ndị yiri ihe mgbochi obi ígwè. Ụda nku ha yikwara ụda ụgbọ ịnyịnya nke ọtụtụ ịnyịnya na-agbaga n’agha.
10  Ha nwekwara ọdụ ma na-agba agba dị ka akpị; ikike ha nwere imerụ ndị ahụ ahụ́ ruo ọnwa ise dịkwa n’ọdụ ha.
11  Ha nwere otu eze na-achị ha, bụ́ mmụọ ozi nke abis. Na Hibru, aha ya bụ Abadọn, ma na Grik, aha ya bụ Apọlịọn.
12  Otu ahụhụ agafewo. Lee! Ahụhụ abụọ ọzọ na-abịa ma ihe ndị a gasịa.
13  Mmụọ ozi nke isii wee fụọ opi ya. M wee nụ otu olu nke si na mpi ndị dị n’ebe ịchụàjà ahụ e ji ọlaedo rụọ nke dị n’ihu Chineke
14  ka ọ na-agwa mmụọ ozi nke isii ahụ nke ji opi ahụ, sị: “Tọpụ ndị mmụọ ozi anọ ahụ e kere agbụ n’osimiri ukwu bụ́ Yufretis.”
15  E wee tọpụ ndị mmụọ ozi anọ ahụ, bụ́ ndị a kwadebere maka oge awa na ụbọchị na ọnwa na afọ ahụ, igbu otu ụzọ n’ụzọ atọ nke ndị ahụ.
16  Ọnụ ọgụgụ nke ụsụụ ndị agha ịnyịnya ahụ dị iri puku abụọ ụzọ puku iri: Anụrụ m ọnụ ọgụgụ ha.
17  Otú a ka m si hụ ịnyịnya ndị ahụ n’ọhụụ ahụ, hụkwa ndị nọ n’elu ha: ha nwere ihe mgbochi obi nke na-acha ọbara ọbara dị ka ọkụ, na-achakwa anụnụ anụnụ dị ka nkume hayasịnt, na-achakwa odo odo dị ka sọlfọ; isi ịnyịnya ndị ahụ dịkwa ka isi ọdụm, ọkụ na anwụrụ ọkụ na sọlfọ sikwa n’ọnụ ha na-apụta.
18  Ihe otiti atọ ndị a gburu otu ụzọ n’ụzọ atọ nke ndị ahụ, ya bụ, ọkụ na anwụrụ ọkụ na sọlfọ ndị si n’ọnụ ha pụta.
19  N’ihi na ikike nke ịnyịnya ndị ahụ dị n’ọnụ ha na n’ọdụ ha; n’ihi na ọdụ ha dị ka agwọ, nweekwa isi, ha na-ejikwa ha emekpa ndị mmadụ ahụ́.
20  Ma ndị fọdụrụ n’ime ndị ahụ a na-ejighị ihe otiti ndị a gbuo echegharịghị n’ihe ha ji aka ha na-arụ, ka ha wee ghara ife ndị mmụọ ọjọọ na arụsị e ji ọlaedo na ọlaọcha na ọla kọpa na nkume na osisi mee, bụ́ ndị na-apụghị ịhụ ụzọ ma ọ bụ ịnụ ihe ma ọ bụ ije ije;
21  ha echegharịghịkwa n’igbu ọchụ ha ma ọ bụ n’ime mgbaasị ha ma ọ bụ n’ịkwa iko ha ma ọ bụ n’izu ohi ha.
Mkpughe 10
1  M wee hụ ka mmụọ ozi ọzọ dị ike nke yi ígwé ojii dị ka uwe si n’eluigwe na-agbadata, eke na egwurugwu dịkwa n’isi ya, ihu ya dịkwa ka anyanwụ, ụkwụ ya dịkwa ka ogidi ọkụ,
2  o jikwa obere akwụkwọ mpịakọta e meghere emeghe n’aka. O wee zọkwasị ụkwụ aka nri ya n’elu oké osimiri, ma zọkwasị ụkwụ aka ekpe ya n’elu ala,
3  o wee were oké olu tie mkpu dị nnọọ ka mgbe ọdụm bigbọrọ. Mgbe o tiri mkpu, égbè eluigwe asaa ahụ kwuru okwu.
4  Mgbe égbè eluigwe asaa ahụ kwuru okwu, m nọ na-achọ ide ihe; ma anụrụ m ka otu olu si n’eluigwe sị: “Kachite ihe égbè eluigwe asaa ahụ kwuru akara, edekwala ya ede.”
5  Mmụọ ozi ahụ m hụrụ nke guzo n’elu oké osimiri na n’elu ala wee welie aka nri ya n’eluigwe,
6  o jikwa Onye ahụ nke na-adị ndụ ruo mgbe niile ebighị ebi, bụ́ onye kere eluigwe na ihe ndị dị n’ime ya, na ụwa na ihe ndị dị n’ime ya, na oké osimiri na ihe ndị dị n’ime ya, ṅụọ iyi, sị: “A gakwaghị egbu oge;
7  kama n’ụbọchị mmụọ ozi nke asaa ahụ ga-afụ opi, mgbe ọ fọrọ nke nta ka ọ fụọ opi ya, a ga-emezu ihe nzuzo ahụ dị nsọ nke Chineke, dị ka ozi ọma nke o zisaara ndị ohu ya bụ́ ndị amụma si dị.”
8  Olu ahụ m nụrụ nke si n’eluigwe wee na-agwa m okwu ọzọ, sị: “Jee nara mmụọ ozi ahụ nke guzo n’elu oké osimiri nakwa n’elu ala akwụkwọ mpịakọta ahụ e meghere emeghe nke o ji n’aka.”
9  M wee gakwuru mmụọ ozi ahụ, gwa ya ka o nye m obere akwụkwọ mpịakọta ahụ. O wee sị m: “Were ya taa, ọ ga-eme ka afọ luo gị ilu, ma ọ ga-atọ gị ụtọ n’ọnụ dị ka mmanụ aṅụ.”
10  M wee nara mmụọ ozi ahụ obere akwụkwọ mpịakọta ahụ o ji n’aka, taa ya. Ọ tọrọ m ụtọ n’ọnụ dị ka mmanụ aṅụ; ma mgbe m tachara ya, o mere ka afọ luo m ilu.
11  Ha wee sị m: “Buo amụma ọzọ banyere ndị dị iche iche na mba dị iche iche na asụsụ dị iche iche na ọtụtụ ndị eze.”
Mkpughe 11
1  E wee nye m okporo ahịhịa amị nke yiri mkpara, sịkwa m: “Bilie ma tụọ ebe nsọ nke ụlọ nsọ Chineke na ebe ịchụàjà ya na ndị na-efe ofufe n’ime ya.
2  Ma hapụ ogige nke dị n’èzí ebe nsọ nke ụlọ nsọ ahụ kpamkpam, atụkwala ya atụ̀, n’ihi na e nyewo ya ndị mba ọzọ, ha ga-azọkwasịkwa obodo nsọ ahụ ụkwụ ruo ọnwa iri anọ na abụọ.
3  M ga-emekwa ka ndị àmà m abụọ yiri ákwà iru uju buo amụma ruo otu puku ụbọchị na narị ụbọchị abụọ na iri isii.”
4  Ọ bụ ha ka osisi oliv abụọ ahụ na ihe ndọba oriọna abụọ ahụ na-anọchi anya ha, ha guzokwa n’ihu Onyenwe ụwa.
5  Ọ bụrụkwa na onye ọ bụla achọọ imerụ ha ahụ́, ọkụ na-esi n’ọnụ ha apụta ma repịa ndị iro ha; ọ bụrụkwa na onye ọ bụla achọọ imerụ ha ahụ́, a ghaghịkwa isi otú a gbuo ya.
6  Ha nwere ikike imechi eluigwe ka mmiri ọ bụla ghara izo n’ụbọchị niile ha na-ebu amụma, ha nwekwara ikike n’ebe mmiri dị, ime ka ha ghọọ ọbara, nweekwa ikike iti ụwa ụdị ihe otiti niile ugboro ole ha chọrọ.
7  Mgbe ha gbasịrị àmà ha, anụ ọhịa ahụ nke ga-esi n’abis rịgota ga-ebuso ha agha, meriekwa ha ma gbuo ha.
8  Ozu ha ga-adịkwa n’okporo ámá nke obodo ukwu ahụ, nke a na-akpọ Sọdọm na Ijipt n’ụzọ ime mmụọ, bụ́ ebe a kpọgidere Onyenwe ha n’osisi.
9  Ndị si ná ndị niile na ebo niile na asụsụ niile na mba niile ga na-ele ozu ha ruo ụbọchị atọ na ọkara, ha ekweghịkwa ka e lie ozu ha n’ili.
10  Ndị bi n’ụwa na-aṅụrịkwa ọṅụ n’ihi ihe mere ha, na-emekwa onwe ha obi ụtọ, ha ga-ezigakwara ibe ha onyinye, n’ihi na ndị amụma abụọ ndị a mekpara ndị bi n’ụwa ahụ́.
11  Mgbe ụbọchị atọ na ọkara ahụ gasịrị, mmụọ nke ndụ nke si n’ebe Chineke nọ banyere n’ime ha, ha wee guzo n’ụkwụ ha, oké egwu wee jide ndị na-ahụ ha.
12  Ha wee nụ oké olu nke si n’eluigwe sị ha: “Gbagotenụ n’ebe a.” Ha wee gbagoro n’ime eluigwe n’ígwé ojii, ndị iro ha hụkwara ha.
13  N’oge awa ahụ, e nwere oké ala ọma jijiji, otu ụzọ n’ụzọ iri nke obodo ahụ wee daa; ala ọma jijiji ahụ gbukwara puku mmadụ asaa, ndị fọdụrụ wee tụọ ụjọ, nyekwa Chineke nke eluigwe otuto.
14  Ahụhụ nke abụọ agafeela. Lee! Ahụhụ nke atọ na-abịa ọsọ ọsọ.
15  Mmụọ ozi nke asaa wee fụọ opi ya. Oké olu wee kwuo okwu n’eluigwe, sị: “Alaeze nke ụwa aghọwo alaeze nke Onyenwe anyị na nke Kraịst ya, ọ ga-achịkwa dị ka eze ruo mgbe niile ebighị ebi.”
16  Ndị okenye iri abụọ na anọ ahụ ndị nọ ọdụ n’ocheeze ha n’ihu Chineke wee daa gbuo ikpere n’ala, kpudo ihu n’ala, kpọọrọ Chineke isiala,
17  sị: “Anyị na-ekele gị, Jehova Chineke, Onye Pụrụ Ime Ihe Niile, Onye dị adị na onye dịbu adị, n’ihi na i werewo ike gị dị ukwuu wee malite ịchị achị dị ka eze.
18  Ma mba niile were iwe, iwe gị wee bịa, na oge a kara aka maka ikpe ndị nwụrụ anwụ ikpe, na inye ndị ohu gị bụ́ ndị amụma na ndị nsọ na ndị na-atụ egwu aha gị, ndị nta na ndị ukwu, ụgwọ ọrụ ha, na ibibi ndị na-ebibi ụwa.”
19  E wee meghee ebe nsọ nke ụlọ nsọ Chineke dị n’eluigwe, a hụkwara igbe ọgbụgba ndụ ya n’ebe nsọ nke ụlọ nsọ ya. Àmụ̀mà wee gbuo, a nụkwara olu, égbè eluigwe gbara, ala ọma jijiji mekwara, oké akụ́ mmiri ígwé dakwara.
Mkpughe 12
1  E wee hụ oké ihe ịrịba ama n’eluigwe, ya bụ, otu nwaanyị nke yi anyanwụ dị ka uwe, ọnwa dịkwa n’okpuru ụkwụ ya, o kpukwa okpueze nke bụ́ kpakpando iri na abụọ n’isi ya.
2  Nwaanyị ahụ dị ime. O wee na-eti mkpu n’ihi ihe mgbu ọ na-enwe na oké ihe ụfụ ọ na-enwe ịmụpụta nwa.
3  E wee hụ ihe ịrịba ama ọzọ n’eluigwe, ma, lee! dragọn ukwu nke na-acha uhie uhie, nke nwere isi asaa na mpi iri, o kpukwa okpueze asaa n’isi ya;
4  ọdụ ya na-adọkpụrụkwa otu ụzọ n’ụzọ atọ nke kpakpando ndị dị n’eluigwe, ọ tụdakwara ha n’ụwa. Dragọn ahụ guzokwa n’ihu nwaanyị ahụ nke na-aga ịmụ nwa, ka o wee ripịa nwa ya mgbe ọ mụrụ ya.
5  O wee mụọ ọkpara, bụ́ nwa nwoke, onye ga-eji mkpanaka ígwè zụọ mba niile dị ka atụrụ. E kukwaara nwa ya gaa n’ebe Chineke nọ nakwa n’ebe ocheeze ya dị.
6  Nwaanyị ahụ wee gbaga n’ala ịkpa, bụ́ ebe o nwere ebe Chineke kwadebere, ka ha wee na-enye ya nri n’ebe ahụ ruo otu puku ụbọchị na narị ụbọchị abụọ na iri isii.
7  Agha wee daa n’eluigwe: Maịkel na ndị mmụọ ozi ya busoro dragọn ahụ agha, dragọn ahụ na ndị mmụọ ozi ya bukwara agha
8  ma dragọn ahụ emerighị, ohere adịghịrị ha ọzọ n’eluigwe.
9  E wee chụda dragọn ukwu ahụ, bụ́ agwọ mbụ ahụ, onye a na-akpọ Ekwensu na Setan, onye na-eduhie elu ụwa dum mmadụ bi; a chụdara ya n’ụwa, a chụdara ya na ndị mmụọ ozi ya.
10  M wee nụ oké olu nke si n’eluigwe sị: “Nzọpụta na ike na alaeze nke Chineke anyị na ikike nke Kraịst ya amalitewo ugbu a, n’ihi na a chụdawo onye ahụ nke na-ebo ụmụnna anyị ebubo, onye na-ebo ha ebubo n’ihu Chineke anyị ehihie na abalị!
11  Ha merikwara ya n’ihi ọbara Nwa Atụrụ ahụ, na n’ihi okwu ha gbara àmà ya, ha ahụghịkwa mkpụrụ obi ha n’anya ọbụna n’ihu ọnwụ.
12  N’ihi nke a, ṅụrịanụ ọṅụ, gị eluigwe na unu ndị bi n’ime ya! Ahụhụ ga-adịrị ụwa na oké osimiri, n’ihi na Ekwensu agbadatawo n’ebe unu nọ, ọ na-ewe oké iwe, ebe ọ maara na o nwere oge dị mkpirikpi.”
13  Mgbe dragọn ahụ hụrụ na a chụdara ya n’ụwa, ọ kpagburu nwaanyị ahụ nke mụrụ nwa nwoke.
14  Ma e nyere nwaanyị ahụ nku abụọ nke nnukwu ugo, ka o wee fega n’ala ịkpa, bụ́ ebe a kwadebeere ya; n’ebe ahụ ka e nyere ya nri ruo otu oge na oge abụọ na ọkara otu oge n’ebe agwọ ahụ na-anọghị.
15  Agwọ ahụ wee gbụpụta mmiri yiri osimiri n’ọnụ ya n’azụ nwaanyị ahụ, ka o wee mee ka osimiri ahụ rie ya.
16  Ma ala bịara nyere nwaanyị ahụ aka, ala wee meghee ọnụ ya ma loo osimiri ahụ nke dragọn ahụ gbụpụtara n’ọnụ ya.
17  Dragọn ahụ wee weso nwaanyị ahụ iwe, gaakwa ibuso ndị fọdụrụ n’ime mkpụrụ ya agha, bụ́ ndị na-edebe ihe Chineke nyere n’iwu, ndị nwekwara ọrụ ịgba àmà banyere Jizọs.
Mkpughe 13
1  O wee guzo otu ebe n’elu ájá nke oké osimiri. M wee hụ otu anụ ọhịa nke si n’oké osimiri na-apụta, nke nwere mpi iri na isi asaa, okpueze iri dịkwa na mpi ya, ma aha nkwulu dị iche iche dịkwa n’isi ya.
2  Anụ ọhịa ahụ m hụrụ dịkwa ka agụ owuru, ma ụkwụ ya dị ka nke anụ ọhịa bea, ọnụ ya dịkwa ka ọnụ ọdụm. Dragọn ahụ wee nye anụ ọhịa ahụ ike ya na ocheeze ya na ikike dị ukwuu.
3  M wee hụ otu n’ime isi ya, dị ka à ga-asị na e gburu ya egbu, ma ahụ́ e merụrụ ya nke pụrụ igbu ya lara, ụwa niile wee jiri oké mmasị soro anụ ọhịa ahụ.
4  Ha wee fee dragọn ahụ ofufe n’ihi na o nyere anụ ọhịa ahụ ikike, ha fekwara anụ ọhịa ahụ ofufe, na-ekwu, sị: “Ònye dị ka anụ ọhịa ahụ, ònye pụkwara ibuso ya agha?”
5  E nyekwara ya ọnụ na-ekwu okwu mpako na okwu nkwulu, e nyekwara ya ikike ime ihe ruo ọnwa iri anọ na abụọ.
6  O wee meghee ọnụ ya, na-ekwulu Chineke, na-ekwulu aha ya na ebe obibi ya, na-ekwulu ọbụna ndị bi n’eluigwe.
7  E nyekwara ya ikike ibuso ndị nsọ agha na imeri ha, e nyekwara ya ikike ịchị ebo niile na ndị niile na asụsụ niile na mba niile.
8  Ndị niile bi n’elu ụwa ga-efekwa ya ofufe; ọ dịghị otu n’ime ha e dere aha ya n’akwụkwọ mpịakọta nke ndụ nke Nwa Atụrụ ahụ e gburu egbu, malite mgbe a tọrọ ntọala ụwa.
9  Ọ bụrụ na onye ọ bụla nwere ntị, ya nụrụ.
10  Ọ bụrụ na onye ọ bụla bụ onye a ga-adọrọ n’agha, a ga-adọrọ ya n’agha. Ọ bụrụ na onye ọ bụla bụ onye a ga-eji mma agha gbuo, a ga-ejiriri mma agha gbuo ya. Ebe a ka a chọrọ ntachi obi na okwukwe n’aka ndị nsọ.
11  M wee hụ anụ ọhịa ọzọ nke si n’ala na-apụta, o nwere mpi abụọ ndị dị ka nke nwa atụrụ, ma ọ malitere ikwu okwu dị ka dragọn.
12  O ji ikike niile nke anụ ọhịa mbụ ahụ wee nọrọ n’ihu ya na-achị. Ọ na-emekwa ka ụwa na ndị bi n’ime ya na-efe anụ ọhịa mbụ ahụ ofufe, bụ́ nke ahụ́ e merụrụ ya nke pụrụ igbu ya lara.
13  Ọ na-emekwa ihe ịrịba ama ndị dị ukwuu, nke na ọ na-eme ọbụna ka ọkụ si n’eluigwe daa n’ụwa n’ihu ụmụ mmadụ.
14  Ọ na-eduhiekwa ndị bi n’ụwa, n’ihi ihe ịrịba ama ndị e nyere ya ikike ime n’ihu anụ ọhịa ahụ, ọ na-agwakwa ndị bi n’ụwa ka ha mee onyinyo nke dị ka anụ ọhịa ahụ e ji mma agha merụọ ahụ́, ma ya agbakee.
15  E nyekwara ya ikike ikunye onyinyo nke anụ ọhịa ahụ ume, ka onyinyo nke anụ ọhịa ahụ wee na-ekwu okwu ma na-eme ka e gbuo ndị niile na-agaghị efe onyinyo nke anụ ọhịa ahụ ofufe n’ụzọ ọ bụla.
16  Ọ na-amanyekwa mmadụ niile, ndị nta na ndị ukwu, ndị ọgaranya na ndị ogbenye, na ndị nweere onwe ha na ndị ohu, ka a kaa ha akara n’aka nri ha ma ọ bụ n’egedege ihu ha,
17  ka onye ọ bụla gharakwa inwe ike ịzụ ihe ma ọ bụ ire ihe ma e wezụga onye nwere akara ahụ, ya bụ, aha anụ ọhịa ahụ ma ọ bụ nọmba nke aha ya.
18  Ebe a ka a chọrọ amamihe: Ka onye nwere ọgụgụ isi gbakọọ nọmba nke anụ ọhịa ahụ, n’ihi na ọ bụ nọmba nke mmadụ; nọmba ya bụkwa narị isii na iri isii na isii.
Mkpughe 14
1  M wee hụ, ma, lee! Nwa Atụrụ ahụ ka o guzo n’Ugwu Zayọn, ya na otu narị puku na puku iri anọ na puku anọ, bụ́ ndị e dere aha ya na aha Nna ya n’egedege ihu ha.
2  M wee nụ ụda nke si n’eluigwe, dị ka ụda nke ọtụtụ mmiri, dịkwa ka ụda nke oké égbè eluigwe; ụda ahụ m nụrụ dịkwa ka nke ndị na-agụ egwú, bụ́ ndị ji ụbọ akwara na-abụ abụ mgbe ha na-akpọ ụbọ akwara ha.
3  Ha na-abụkwa abụ nke dị ka ọ̀ bụ abụ ọhụrụ n’ihu ocheeze ahụ na n’ihu ihe anọ ahụ dị ndụ na ndị okenye ahụ; ọ dịghịkwa onye nwere ike ịmụta abụ ahụ ma e wezụga otu narị puku na puku iri anọ na puku anọ ahụ, bụ́ ndị e si n’ụwa zụta.
4  Ndị a bụ ndị na-ejighị ụmụ nwaanyị merụọ onwe ha; n’eziokwu, ha bụ ndị na-amaghị nwaanyị. Ndị a bụ ndị na-eso Nwa Atụrụ ahụ n’agbanyeghị ebe ọ na-eje. E si n’etiti ụmụ mmadụ zụta ha dị ka mkpụrụ mbụ a zụtaara Chineke na Nwa Atụrụ ahụ,
5  a hụghịkwa okwu ụgha ọ bụla n’ọnụ ha; ha enweghị mmerụ.
6  M wee hụ mmụọ ozi ọzọ ka ọ na-efegharị n’etiti eluigwe, o nwekwara ozi ọma ebighị ebi nke bụ́ ozi obi ụtọ ọ ga-ezisara ndị bi n’ụwa, mba niile na ebo niile na asụsụ niile na ndị niile,
7  o ji oké olu na-asị: “Tụọnụ egwu Chineke, nyekwa ya otuto, n’ihi na oge awa nke ikpe si n’aka ya eruwo, n’ihi ya, feenụ Onye ahụ nke kere eluigwe na ụwa na oké osimiri na isi mmiri niile.”
8  Mmụọ ozi ọzọ, bụ́ nke abụọ wee sochie, na-ekwu, sị: “Ọ dawo! Babịlọn Ukwu ahụ adawo, bụ́ onye mere ka mba niile ṅụọ mmanya nke iwe nke ịkwa iko ya!”
9  Mmụọ ozi ọzọ, bụ́ nke atọ, wee sochie ha, jiri oké olu sị: “Ọ bụrụ na onye ọ bụla efee anụ ọhịa ahụ na onyinyo ya, ma nata akara n’egedege ihu ya ma ọ bụ n’aka ya,
10  ọ ga-aṅụkwa mmanya nke iwe Chineke, bụ́ nke a na-agbanye n’ime iko nke ọnụma ya n’agwaghị ya agwa, a ga-ejikwa ọkụ na sọlfọ mekpaa ya ahụ́ n’ihu ndị mmụọ ozi dị nsọ na n’ihu Nwa Atụrụ ahụ.
11  Anwụrụ ọkụ nke mmekpa ahụ́ ha na-akwụgokwa ruo mgbe niile ebighị ebi, ha enweghịkwa izu ike ehihie na abalị, ya bụ, ndị ahụ na-efe anụ ọhịa ahụ na onyinyo ya ofufe, na onye ọ bụla nke natara akara nke aha ya.
12  Ebe a ka a chọrọ ntachi obi n’aka ndị nsọ, bụ́ ndị na-edebe ihe Chineke nyere n’iwu ma na-agbaso okwukwe Jizọs.”
13  M wee nụ olu nke si n’eluigwe sị: “Dee, sị: Obi ụtọ na-adịrị ndị nwụrụ anwụ, bụ́ ndị na-anwụ n’ime Onyenwe anyị site ugbu a gaa n’ihu. Ee, ka mmụọ nsọ na-ekwu, ka ha zuru ike ná ndọgbu ha dọgburu onwe ha n’ọrụ, n’ihi na ihe ha mere na-eso ha aga.”
14  M wee hụ, ma, lee! igwe ojii na-acha ọcha, na otu onye nke yiri nwa nke mmadụ nke nọ n’elu ígwé ojii ahụ, o kpukwa okpueze ọlaedo n’isi ya, mma owuwe ihe ubi nke dị nkọ dịkwa n’aka ya.
15  Mmụọ ozi ọzọ wee si n’ebe nsọ nke ụlọ nsọ ahụ pụta, jiri oké olu tikuo onye ahụ nọ n’elu ígwé ojii ahụ, sị: “Tinye mma owuwe ihe ubi gị ghọrọ mkpụrụ, n’ihi na oge awa ịghọ mkpụrụ eruwo, n’ihi na ihe ubi nke ụwa achawo acha nke ọma.”
16  Onye ahụ nke nọ ọdụ n’elu ígwé ojii ahụ wee setịa mma owuwe ihe ubi ya n’ụwa, e wee ghọọ mkpụrụ nke ụwa.
17  Mmụọ ozi ọzọ wee si n’ebe nsọ nke ụlọ nsọ ahụ dị n’eluigwe pụta, ya onwe ya jikwa mma owuwe ihe ubi nke dị nkọ.
18  Mmụọ ozi ọzọ wee si n’ebe ịchụàjà ahụ pụta, o nwekwara ikike n’ebe ọkụ dị. O wee jiri oké olu gwa nke ahụ ji mma owuwe ihe ubi, sị: “Tinye mma owuwe ihe ubi gị dị nkọ ma ghọọ ụyọkọ mkpụrụ vaịn nke ụwa, n’ihi na mkpụrụ ya achawo acha.”
19  Mmụọ ozi ahụ wee tinye mma owuwe ihe ubi ya n’ụwa ma ghọọ mkpụrụ vaịn nke ụwa, o wee wụba ya n’ime nnukwu ebe nzọchapụta mmanya nke iwe Chineke.
20  E wee zọchaa mkpụrụ vaịn ahụ n’ebe nzọchapụta mmanya nke dị n’azụ obodo, ọbara wee si n’ebe nzọchapụta mmanya ahụ na-asọpụta, tookwa ruo n’eriri e kere ịnyịnya n’olu, ruo ebe dị otu puku na narị fọlọng isii.
Mkpughe 15
1  M wee hụ ihe ịrịba ama ọzọ n’eluigwe, nke dị egwu, dịkwa ebube, ya bụ, ndị mmụọ ozi asaa ndị ji ihe otiti asaa. Ndị a bụ ndị ikpeazụ, n’ihi na a ga-esi n’aka ha mee ka iwe Chineke dajụọ.
2  M wee hụ ihe dị ka oké osimiri yiri enyo, nke ya na ọkụ gwakọtara, hụkwa ndị meriri anụ ọhịa ahụ na onyinyo ya na nọmba nke aha ya ka ha guzo n’akụkụ oké osimiri ahụ yiri enyo, ha ji ụbọ akwara nke Chineke n’aka.
3  Ha na-abụkwa abụ Mozis bụ́ ohu Chineke, na abụ Nwa Atụrụ ahụ, sị: “Ọrụ gị dị ukwuu ma dị ebube, Jehova Chineke, Onye Pụrụ Ime Ihe Niile. Ụzọ gị ziri ezi, bụrụkwa eziokwu, Eze mgbe ebighị ebi.
4  Olee onye na-agaghị atụ egwu gị, Jehova, ma too aha gị, n’ihi na ọ bụ naanị gị na-eguzosi ike n’ihe? N’ihi na mba niile ga-abịa kpọọ isiala n’ihu gị, n’ihi na e mewo ka iwu ezi omume gị pụta ìhè.”
5  Mgbe ihe ndị a gasịrị, m wee hụ, e meghekwara ebe nsọ nke ụlọikwuu ịgba àmà n’eluigwe,
6  ndị mmụọ ozi asaa ahụ, ndị ji ihe otiti asaa ahụ, wee si n’ebe nsọ ahụ pụta, ha yi ákwà linin dị ọcha nke na-enwu gbaa, jirikwa ájị̀ ọlaedo kee gburugburu obi ha.
7  Otu n’ime ihe anọ ahụ dị ndụ wee nye ndị mmụọ ozi asaa ahụ efere ọlaedo asaa jupụtara n’iwe Chineke, bụ́ onye na-adị ndụ ruo mgbe niile ebighị ebi.
8  Ebe nsọ ahụ wee jupụta n’anwụrụ ọkụ n’ihi ebube Chineke nakwa n’ihi ike ya, ọ dịghịkwa onye nwere ike ịbanye n’ebe nsọ ahụ ruo mgbe ihe otiti asaa nke ndị mmụọ ozi asaa ahụ gwụsịrị.
Mkpughe 16
1  M wee nụ oké olu nke si n’ebe nsọ ahụ gwa ndị mmụọ ozi asaa ahụ, sị: “Jeenụ wụpụ iwe Chineke nke dị n’efere asaa ahụ n’ime ụwa.”
2  Mmụọ ozi nke mbụ wee gaa wụpụ ihe dị n’efere ya n’ime ụwa. Ajọ ọnyá nke na-afụ ụfụ wee pụta n’ahụ́ ndị ahụ nwere akara nke anụ ọhịa ahụ na ndị na-efe onyinyo ya ofufe.
3  Mmụọ ozi nke abụọ wee wụpụ ihe dị n’efere ya n’ime oké osimiri. O wee ghọọ ọbara dị ka nke onye nwụrụ anwụ, mkpụrụ obi niile dị ndụ nwụkwara, ee, ihe ndị dị n’oké osimiri.
4  Mmụọ ozi nke atọ wee wụpụ ihe dị n’efere ya n’ime osimiri na isi mmiri dị iche iche. Ha wee ghọọ ọbara.
5  M wee nụ ka mmụọ ozi nke na-elekọta mmiri na-asị: “Gị Onye dị adị na onye dịbu adị, Onye na-eguzosi ike n’ihe, bụ onye ezi omume, n’ihi na i mewo mkpebi ndị a,
6  n’ihi na ha wụfuru ọbara nke ndị nsọ na nke ndị amụma, i nyewokwa ha ọbara ka ha ṅụọ. O kwesịrị ha.”
7  M wee nụ ka ebe ịchụàjà ahụ na-asị: “Ee, Jehova Chineke, Onye Pụrụ Ime Ihe Niile, mkpebi ikpe gị bụ eziokwu, bụrụkwa ihe ziri ezi.”
8  Mmụọ ozi nke anọ wee wụpụ ihe dị n’efere ya n’elu anyanwụ; e nyekwara anyanwụ ike iji ọkụ chagbuo ndị mmadụ.
9  E wee jiri oké okpomọkụ chagbuo ndị ahụ, ma ha kwuluru aha Chineke, bụ́ onye nwere ikike n’ebe ihe otiti ndị a dị, ha echegharịghịkwa ka ha wee nye ya otuto.
10  Mmụọ ozi nke ise wee wụpụ ihe dị n’efere ya n’elu ocheeze nke anụ ọhịa ahụ. Alaeze ya wee gbaa ọchịchịrị, ha wee malite ịtabi ire ha n’ihi ihe mgbu ha,
11  ma ha kwuluru Chineke nke eluigwe n’ihi ihe mgbu ha na ọnyá ha, ha echegharịghịkwa n’ọrụ ha.
12  Mmụọ ozi nke isii wee wụpụ ihe dị n’efere ya n’elu osimiri ukwu bụ́ Yufretis, mmiri ya wee takpọọ, ka e wee kwadebere ndị eze si n’ọwụwa anyanwụ ụzọ.
13  M wee hụ okwu atọ na-adịghị ọcha ndị si n’aka mmụọ, bụ́ ndị yiri mbàrá, ka ha si n’ọnụ dragọn ahụ na n’ọnụ anụ ọhịa ahụ na n’ọnụ onye amụma ụgha ahụ pụta.
14  N’eziokwu, ha bụ okwu si n’aka ndị mmụọ ọjọọ ma na-eme ihe ịrịba ama, ha na-agakwurukwa ndị eze nke elu ụwa dum mmadụ bi, ka ha kpọkọta ha maka ibu agha nke oké ụbọchị nke Chineke, Onye Pụrụ Ime Ihe Niile.
15  “Lee! Ana m abịa dị ka onye ohi. Obi ụtọ na-adịrị onye mụ anya ma jidesie uwe elu ya ike, ka o wee ghara ịgba ọtọ na-ejegharị, ndị mmadụ ewee hụ ihe ihere ya.”
16  Ha wee kpọkọta ha n’ebe a na-akpọ Ha-Magedọn n’asụsụ Hibru.
17  Mmụọ ozi nke asaa wee wụpụ ihe dị n’efere ya n’ikuku. Oké olu wee si n’ocheeze dị n’ebe nsọ ahụ dapụta, sị: “Ọ gwụla!”
18  Àmụ̀mà wee gbuo, a nụkwara olu, égbè eluigwe gbakwara, oké ala ọma jijiji mekwara, nke a na-enwetụbeghị ụdị ya kemgbe ụmụ mmadụ malitere ibi n’ụwa, ala ọma jijiji ahụ buru nnọọ ibu, dịkwa nnọọ ukwuu.
19  Obodo ukwu ahụ wee kewaa ụzọ atọ, obodo dị iche iche nke mba niile wee daa; e chetakwara Babịlọn Ukwu ahụ n’ihu Chineke, ka e nye ya iko mmanya nke iwe nke ọnụma Ya.
20  Agwaetiti niile wee gbaa ọsọ, a hụghịkwa ugwu dị iche iche.
21  Oké akụ́ mmiri ígwé, tinyere nkume ọ bụla nke ịdị arọ ya dị ihe dị ka otu talent, wee si n’eluigwe dakwasị ndị mmadụ, ndị ahụ wee kwuluo Chineke n’ihi ihe otiti nke akụ́ mmiri ígwé ahụ, n’ihi na ihe otiti ya dị ukwuu hie nne.
Mkpughe 17
1  Otu n’ime ndị mmụọ ozi asaa ahụ ndị ji efere asaa ahụ wee bịa, gwa m okwu, sị: “Bịa, m ga-egosi gị ikpe ahụ a mara oké nwaanyị akwụna ahụ nke nọ n’elu ọtụtụ mmiri,
2  onye ya na ndị eze ụwa kwara iko, ma e mere ka mmanya nke ịkwa iko ya na-egbu ndị bi n’elu ụwa.”
3  O wee buru m n’ike mmụọ nsọ baa n’ala ịkpa. M wee hụ otu nwaanyị nke nọ n’elu otu anụ ọhịa nke na-acha uhie uhie, nke jupụtara n’aha nke na-ekwulu Chineke, nke nwekwara isi asaa na mpi iri.
4  Nwaanyị ahụ yi ákwà odo odo na ákwà uhie uhie, o jikwa ọlaedo na nkume dị oké ọnụ ahịa na nkume pel chọọ onwe ya mma, o jikwa iko ọlaedo nke jupụtara n’ihe arụ na ihe ndị na-adịghị ọcha o ji akwa iko n’aka.
5  N’egedege ihu ya, e dere otu aha nke bụ́ ihe omimi: “Babịlọn Ukwu ahụ, nne ụmụ nwaanyị akwụna na nke ihe arụ nke ụwa.”
6  M wee hụ na ọbara nke ndị nsọ na ọbara nke ndị àmà Jizọs na-egbu nwaanyị ahụ dị ka mmanya. Mgbe m hụrụ ya, o juru m anya nke ukwuu.
7  Ya mere, mmụọ ozi ahụ gwara m, sị: “Gịnị mere o ji ju gị anya? M ga-agwa gị ihe omimi banyere nwaanyị ahụ na banyere anụ ọhịa ahụ na-ebugharị ya, nke nwekwara isi asaa na mpi iri.
8  Anụ ọhịa ahụ ị hụrụ dịbu adị, ma ọ dịkwaghị, ma ọ ga-esikwa n’abis rịgota, a ga-ebibikwa ya. Mgbe ndị bi n’ụwa hụrụ otú anụ ọhịa ahụ si bụrụ nke dịbu adị, ma ọ dịkwaghị, ma bụrụ nke ga-adị, ọ ga-eju ha anya nke ukwuu, ma e deghị aha ha n’akwụkwọ mpịakọta nke ndụ ahụ malite mgbe a tọrọ ntọala ụwa.
9  “Ebe a ka a chọrọ ọgụgụ isi na amamihe: Isi asaa ahụ pụtara ugwu asaa, bụ́ ebe nwaanyị ahụ nọ ọdụ.
10  E nwere ndị eze asaa: ise adawo, otu nọ ugbu a, nke ọzọ abịabeghị, ma mgbe ọ ga-abịa, ọ ghaghị ịnọru nwa oge.
11  Ma anụ ọhịa ahụ nke dịbu adị, ma ọ dịghị ugbu a, ya onwe ya bụ eze nke asatọ, ma o si n’asaa ahụ pụta, a ga-ebibikwa ya.
12  “Mpi iri ahụ ị hụrụ pụtara ndị eze iri, bụ́ ndị na-anatabeghị alaeze, ma ha na anụ ọhịa ahụ ga-anata ikike dị ka ndị eze ruo otu awa.
13  Ndị a nwere otu echiche, n’ihi ya, ha na-enye anụ ọhịa ahụ ike na ikike ha.
14  Ndị a ga-ebuso Nwa Atụrụ ahụ agha, ma Nwa Atụrụ ahụ ga-emeri ha, n’ihi na ọ bụ Onyenwenụ kasị ndị nwenụ niile na Eze nke ndị eze. Ndị so ya ga-emerikwa ha, ya bụ, ndị a kpọrọ, ndị a họọrọ, ndị kwesịkwara ntụkwasị obi.”
15  Ọ sịkwara m: “Mmiri ahụ ị hụrụ, bụ́ ebe nwaanyị akwụna ahụ nọ ọdụ, pụtara ndị dị iche iche na ìgwè mmadụ na mba dị iche iche na asụsụ dị iche iche.
16  Mpi iri ahụ na anụ ọhịa ahụ ị hụrụ ga-akpọ nwaanyị akwụna ahụ asị, laakwa ya n’iyi ma mee ka ọ gbara ọtọ, ha ga-erikwa anụ ya ma kpọọ ya ọkụ kpamkpam.
17  N’ihi na Chineke tinyere ya n’obi ha imezu echiche ya, ya bụ, imezu otu echiche ha site n’inye anụ ọhịa ahụ alaeze ha, ruo mgbe a ga-emezu okwu Chineke.
18  Nwaanyị ahụ ị hụrụ pụtara obodo ukwu ahụ nke nwere alaeze na-achị ndị eze nke ụwa.”
Mkpughe 18
1  Mgbe ihe ndị a gasịrị, ahụrụ m mmụọ ozi ọzọ nke ji ikike dị ukwuu si n’eluigwe na-agbadata; ebube ya mekwara ka ìhè dị n’ụwa.
2  O wee jiri oké olu tie mkpu, sị: “Ọ dawo! Babịlọn Ukwu ahụ adawo, ọ ghọwokwa ebe obibi nke ndị mmụọ ọjọọ na ebe zoro ezo nke ume ọ bụla e kupụrụ ekupụ nke na-adịghị ọcha na ebe zoro ezo nke anụ ufe niile na-adịghị ọcha, nke a kpọkwara asị!
3  N’ihi na mmanya nke iwe nke ịkwa iko ya enwetawo mba niile, ya na ndị eze nke ụwa kwakwara iko, ndị ahịa nke ụwa bakwara ọgaranya n’ihi ndụ okomoko gabigara ókè ọ na-ebi n’enweghị ihere ọ bụla.”
4  M wee nụ ka olu ọzọ nke si n’eluigwe na-asị: “Ndị nke m, sinụ n’ime ya pụta, ma ọ bụrụ na unu achọghị iso ya kere òkè ná mmehie ya, ma ọ bụrụkwa na unu achọghị ịnata ụfọdụ n’ime ihe otiti ya.
5  N’ihi na mmehie ya kpụkọtara ọnụ ruo n’eluigwe, Chineke echetawokwa ajọ omume ya.
6  Mee ya dị ka ya onwe ya mere ndị ọzọ, meekwa ya okpukpu abụọ nke ihe o mere, ee, okpukpu abụọ nke ihe o mere ndị ọzọ; n’ime iko ahụ nke ọ gbanyere ihe ọṅụṅụ a gwara agwa, gbanyere ya okpukpu abụọ nke ihe ọṅụṅụ ahụ a gwara agwa.
7  Otú ahụ o nyere onwe ya otuto, biekwa ndụ okomoko n’emeghị ihere, mekpaa ya ahụ́, meekwa ka o ruo uju otú ahụ. N’ihi na ọ na-asị n’obi ya, ‘Anọ m ọdụ dị ka eze nwaanyị, abụghịkwa m nwaanyị di ya nwụrụ, ọ dịghịkwa mgbe m ga-ahụ iru uju.’
8  Ọ bụ ya mere ihe otiti ya ga-eji bịa n’otu ụbọchị, ya bụ, ọnwụ na iru uju na ụnwụ, a ga-akpọkwa ya ọkụ kpamkpam, n’ihi na Jehova Chineke, bụ́ onye kpere ya ikpe, dị ike.
9  “Ndị eze ụwa, ndị ha na ya kwara iko, biekwa ndụ okomoko n’emeghị ihere, ga-akwara ya ákwá, tiekwa aka n’obi wee ruoro ya uju, mgbe ha ga na-ele anwụrụ ọkụ nke si n’ọkụ a na-akpọ ya,
10  ka ha guzo n’ebe dị anya n’ihi egwu ha na-atụ maka ahụ́ a na-emekpa ya ma na-asị, ‘Ewoo, ewoo, gị obodo ukwu, bụ́ Babịlọn, gị obodo dị ike, n’ihi na n’otu awa ka e mezuru ikpe e kpere gị!’
11  “Ndị ahịa nke ụwa na-akwara ya ákwá, na-erukwara ya uju, n’ihi na e nwekwaghị onye ga-azụ ngwá ahịa ha,
12  ngwá ahịa ha bụ́ ọlaedo na ọlaọcha na nkume dị oké ọnụ ahịa na nkume pel na ákwà linin ọma na ákwà odo odo na ákwà silk na ákwà uhie; na ihe ọ bụla bụ́ osisi na-esi ísì ụtọ na ụdị ihe ọ bụla e ji ọdụ́ mee, na ụdị ihe ọ bụla e ji osisi dị oké ọnụ ahịa mee, na ihe e ji ọla kọpa mee, na nke e ji ígwè mee, na nke e ji nkume mabụl mee;
13  tinyere sinamọn na ihe na-esi ísì ụtọ nke India na ihe nsure ọkụ na-esi ísì ụtọ na mmanụ na-esi ísì ụtọ na frankinsens na mmanya na mmanụ oliv na ntụ ọka e gwere nke ọma na ọka wit na ehi na atụrụ, na ịnyịnya na ụgbọ ịnyịnya na ndị ohu na mkpụrụ obi bụ́ mmadụ.
14  Ee, mkpụrụ ọma nke gụrụ mkpụrụ obi gị agụụ adịkwaghị eru gị aka, ihe niile dị ụtọ na ihe mara oké mma ndị dị n’ebe ị nọ alawo n’iyi, ọ dịghịkwa mgbe ndị mmadụ ga-ahụ ha ọzọ.
15  “Ndị na-azụ ahịa ihe ndị a, bụ́ ndị nwaanyị ahụ mere ka ha baa ọgaranya, ga-eguzo n’ebe dị anya n’ihi egwu ha na-atụ mmekpa ahụ́ ya, ha ga-akwa ákwá, ruokwa uju,
16  na-asị, ‘Ewoo, ewoo—obodo ukwu ahụ, nke na-eyi ákwà linin ọma na nke odo odo na ákwà uhie, nke jikwa ihe ịchọ mma ọlaedo na nkume dị oké ọnụ ahịa na nkume pel chọọ onwe ya mma nke ukwuu,
17  n’ihi na n’otu awa ka a lara oké akụnụba dị otú ahụ n’iyi!’ “Onyeisi ụgbọ mmiri ọ bụla na onye ọ bụla nke na-eme njem ụgbọ mmiri n’ebe ọ bụla, na ndị ọrụ ụgbọ mmiri na ndị niile na-enweta ihe ha ji ebi ndụ site n’oké osimiri, guzokwa n’ebe dị anya
18  wee tie mkpu, mgbe ha nọ na-ele anwụrụ ọkụ nke si n’ọkụ nke na-agba ya, ha wee sị, ‘Olee obodo yiri obodo ukwu a?’
19  Ha wụkwasịkwara ájá n’isi ha, tiekwa mkpu, na-akwa ákwá, na-erukwa uju, na-asị, ‘Ewoo, ewoo—obodo ukwu ahụ, bụ́ ebe ndị niile nwere ụgbọ mmiri n’oké osimiri bara ọgaranya site n’oké akụnụba ya, n’ihi na n’otu awa ka a lara ya n’iyi!’
20  “Ṅụrịa ọṅụ, gị eluigwe, na unu ndị nsọ na unu ndịozi na unu ndị amụma n’ihi ihe mere ya, n’ihi na Chineke amawo ya ikpe ma nye ya ntaramahụhụ n’ihi unu!”
21  Otu mmụọ ozi dị ike wee buru otu nkume yiri nnukwu nkume igwe nri wee tụba ya n’oké osimiri, sị: “Otú a ka a ga-esi tụda obodo ukwu ahụ bụ́ Babịlọn ngwa ngwa, a gakwaghị ahụ ya ọzọ.
22  A gakwaghị anụ ụda egwú nke ndị na-agụ egwú, bụ́ ndị na-akpọ ụbọ, na ụda egwú nke ndị na-akụ egwú na nke ndị na-egbu ọjà na nke ndị na-afụ opi n’ime gị ọzọ ma ọlị, a gakwaghị ahụ omenkà nke na-arụ ụdị ọrụ ọ bụla n’ime gị ọzọ, a gakwaghị anụ ụda nkume igwe nri n’ime gị ọzọ,
23  ìhè oriọna agakwaghị enwu n’ime gị ọzọ ma ọlị, a gakwaghị anụ olu nwoke na-alụ nwaanyị ọhụrụ na nke nwaanyị a na-alụ ọhụrụ n’ime gị ọzọ; n’ihi na ndị ahịa gị bụ ndị nọ n’ọkwá ukwu n’ụwa, n’ihi na e ji mgbaasị ị na-eme duhie mba niile.
24  Ee, a hụrụ ọbara ndị amụma na nke ndị nsọ na nke ndị niile e gburu n’ụwa n’ime ya.”
Mkpughe 19
1  Mgbe ihe ndị a gasịrị, anụrụ m ihe dị ka oké olu nke oké ìgwè mmadụ n’eluigwe. Ha sịrị: “Toonụ Jaa! Ọ bụ Chineke anyị nwe nzọpụta na otuto na ike,
2  n’ihi na ikpe ya bụ eziokwu, bụrụkwa ihe ziri ezi. N’ihi na o mezuwo ihe e kpere n’ikpe n’isi oké nwaanyị akwụna ahụ, bụ́ onye ji ịkwa iko ya merụọ ụwa, ọ bọwokwa ọbọ ọbara ndị ohu ya n’ahụ́ nwaanyị ahụ.”
3  Ozugbo ahụ, ha kwuru nke ugboro abụọ, sị: “Toonụ Jaa! Anwụrụ ọkụ nke si n’ahụ́ ya ga na-akwụgo ruo mgbe niile ebighị ebi.”
4  Ndị okenye iri abụọ na anọ ahụ na ihe anọ ahụ dị ndụ dakwara n’ala ma kpọọrọ Chineke bụ́ onye nọ ọdụ n’ocheeze isiala, wee sị: “Amen! Toonụ Jaa!”
5  Otu olu sikwa n’ocheeze ahụ dapụta wee sị: “Na-etonụ Chineke anyị, unu ndị ohu ya niile, ndị na-atụ egwu ya, ndị nta na ndị ukwu.”
6  M wee nụ ihe na-ada ka olu oké ìgwè mmadụ, dịkwa ka ụda nke ọtụtụ mmiri na ụda oké égbè eluigwe. Ha sịrị: “Toonụ Jaa, n’ihi na Jehova Chineke anyị, Onye Pụrụ Ime Ihe Niile, amalitewo ịchị achị dị ka eze.
7  Ka anyị ṅụrịa ọṅụ, nweekwa obi ụtọ nke ukwuu, ka anyị nyekwa ya otuto, n’ihi na ọlụlụ nwunye nke Nwa Atụrụ ahụ eruwo, nwunye ya ejikerewokwa.
8  Ee, e nyewo ya ikike iyiri ákwà linin ọma nke na-enwu gbaa, nke dịkwa ọcha, n’ihi na ákwà linin ọma ahụ nọchiri anya ezi omume nke ndị nsọ na-eme.”
9  O wee sị m: “Dee, sị: Obi ụtọ na-adịrị ndị a kpọrọ òkù ịbịa nri anyasị ọlụlụ nwunye nke Nwa Atụrụ ahụ.” Ọ sịkwara m: “Ndị a bụ okwu Chineke kwuru n’ezie.”
10  M wee daa n’ala n’ụkwụ ya ka m fee ya ofufe. Ma ọ sịrị m: “Kpachara anya! Emela ya! Abụ m naanị ohu ibe gị na ohu ụmụnna gị ndị nwere ọrụ ịgba àmà banyere Jizọs. Fee Chineke, n’ihi na ịgba àmà banyere Jizọs bụ ihe na-akpali ibu amụma.”
11  M wee hụ ka e meghere eluigwe, ma, lee! otu ịnyịnya ọcha. A na-akpọkwa onye nọ n’elu ya Onye Kwesịrị Ntụkwasị Obi na Onye Eziokwu, ọ na-ekpekwa ikpe ma na-alụ agha n’ezi omume.
12  Anya ya bụ ire ọkụ na-enwu enwu, o kpukwa ọtụtụ okpueze n’isi ya. O nwekwara aha e dere n’ahụ́ ya, nke onye ọ bụla na-amaghị ma e wezụga ya onwe ya,
13  o yikwa uwe elu nke e fesara ọbara, aha a na-akpọkwa ya bụ Okwu Chineke.
14  Ụsụụ ndị agha nọ n’eluigwe nọkwa n’elu ịnyịnya ọcha, na-eso ya n’azụ, ha yikwa ákwà linin ọma nke na-acha ọcha, dịkwa ọcha.
15  Ogologo mma agha dị nkọ sikwa n’ọnụ ya pụta, ka o jiri ya gbuo mba niile, ọ ga-ejikwa mkpanaka ígwè zụọ ha dị ka atụrụ. Ọ na-azọchakwa mkpụrụ dị n’ebe nzọchapụta mmanya nke iwe nke ọnụma Chineke, Onye Pụrụ Ime Ihe Niile.
16  O nwere aha e dere n’uwe elu ya, ya bụ, n’apata ụkwụ ya, nke bụ́ Eze nke ndị eze na Onyenwenụ kasị ndị nwenụ niile.
17  Ahụkwara m otu mmụọ ozi ka o guzo n’anyanwụ, o wee jiri oké olu kpọọ nnụnụ niile na-efe n’etiti eluigwe, sị: “Bịanụ ebe a, zukọtanụ iri oké nri anyasị nke Chineke,
18  ka unu wee rie anụ ndị eze na anụ ndị ọchịagha na anụ ndị dị ike na anụ ịnyịnya na nke ndị nọ n’elu ha, na anụ mmadụ niile, nke ndị nweere onwe ha na nke ndị ohu na nke ndị nta na ndị ukwu.”
19  M wee hụ anụ ọhịa ahụ na ndị eze nke ụwa na ụsụụ ndị agha ha ka ha zukọtara ibuso onye ahụ nke nọ n’elu ịnyịnya ahụ na ụsụụ ndị agha ya agha.
20  E wee jide anụ ọhịa ahụ, ya na onye amụma ụgha ahụ nke mere ihe ịrịba ama ndị ahụ n’ihu ya, bụ́ ndị o ji duhie ndị natara akara nke anụ ọhịa ahụ na ndị na-efe onyinyo ya ofufe. Mgbe ha ka nọ ndụ, a tụbara ha abụọ n’ime ọdọ ọkụ ahụ nke ji sọlfọ na-enwu.
21  Ma e ji ogologo mma agha nke onye ahụ nọ n’elu ịnyịnya ahụ gbuchapụ ndị fọdụrụ, bụ́ mma agha nke si ya n’ọnụ pụta. Nnụnụ niile rikwara anụ ha, rijuo afọ.
Mkpughe 20
1  M wee hụ otu mmụọ ozi ka o si n’eluigwe na-agbadata. O ji mkpịsị ugodi nke abis na agbụ ígwè dị ukwuu n’aka ya.
2  O wee jide dragọn ahụ, bụ́ agwọ mbụ ahụ, onye bụ́ Ekwensu na Setan, wee kee ya agbụ ruo otu puku afọ.
3  Ọ tụbakwara ya n’ime abis ahụ, mechie ya ma kaa ya akara mgbe ọ tụbasịrị ya, ka o wee ghara iduhie mba niile ọzọ ruo mgbe otu puku afọ ahụ gwụsịrị. Mgbe ihe ndị a gasịrị, a ga-atọpụ ya ruo nwa oge.
4  M wee hụ ocheeze dị iche iche, e nwekwara ndị nọ ọdụ na ha, e nyekwara ha ike ikpe ikpe. Ee, ahụrụ m mkpụrụ obi nke ndị e ji anyụike gbuo n’ihi àmà ha gbara banyere Jizọs nakwa n’ihi ikwu okwu banyere Chineke, ndị na-efeghịkwa anụ ọhịa ahụ ma ọ bụ onyinyo ya ofufe, ndị na-anataghịkwa akara ahụ n’egedege ihu ha na n’elu aka ha. Ha wee dịrị ndụ ma soro Kraịst chịa dị ka ndị eze ruo otu puku afọ.
5  (Ndị fọdụrụ ná ndị nwụrụ anwụ adịghị ndụ ruo mgbe otu puku afọ ahụ gwụsịrị.) Nke a bụ mbilite n’ọnwụ mbụ.
6  Onye obi ụtọ na onye dị nsọ ka onye ọ bụla nke nwere òkè ná mbilite n’ọnwụ mbụ bụ; ọnwụ nke abụọ enweghị ikike n’ebe ndị a nọ, kama ha ga-abụ ndị nchụàjà nke Chineke na nke Kraịst, ha ga-esokwa ya chịa dị ka ndị eze ruo otu puku afọ ahụ.
7  Ozugbo otu puku afọ ahụ gwụsịrị, a ga-atọpụ Setan n’ụlọ mkpọrọ ya,
8  ọ ga-agakwa ka o duhie mba ndị dị na nkuku anọ nke ụwa, bụ́ Gọg na Megọg, ka o wee kpọkọta ha maka ibu agha ahụ. Ọnụ ọgụgụ ha dị ka ájá nke oké osimiri.
9  Ha wee gazuo obosara nke ụwa ma gbaa ebe ndị nsọ mara ụlọikwuu gburugburu, gbaakwa obodo ahụ a hụrụ n’anya gburugburu. Ma ọkụ si n’eluigwe daa wee repịa ha.
10  A tụbakwara Ekwensu, bụ́ onye na-eduhie ha, n’ime ọdọ ọkụ na sọlfọ ahụ, bụ́ ebe ma anụ ọhịa ahụ ma onye amụma ụgha ahụ nọ anọ; a ga-emekpakwa ha ahụ́ ehihie na abalị ruo mgbe niile ebighị ebi.
11  M wee hụ otu nnukwu ocheeze dị ọcha na onye nọ ọdụ na ya. Ụwa na eluigwe sikwa n’ihu ya gbapụ, ọ dịghịkwa ebe a hụrụ ha ga-adị.
12  M wee hụ ndị nwụrụ anwụ, ndị ukwu na ndị nta, ka ha guzo n’ihu ocheeze ahụ, e meghekwara akwụkwọ mpịakọta dị iche iche. Ma e meghere akwụkwọ mpịakọta ọzọ; ọ bụ akwụkwọ mpịakọta nke ndụ. E kpekwara ndị nwụrụ anwụ ikpe site n’ihe e dere n’akwụkwọ mpịakọta ndị ahụ, dị ka omume ha si dị.
13  Oké osimiri hapụkwara ndị nwụrụ anwụ nọ n’ime ya, ọnwụ na Hedis hapụkwara ndị nwụrụ anwụ nọ n’ime ha, e kpekwara ha ikpe n’otu n’otu dị ka omume ha si dị.
14  A tụbakwara ọnwụ na Hedis n’ime ọdọ ọkụ ahụ. Ọdọ ọkụ ahụ pụtara ọnwụ nke abụọ.
15  Onye ọ bụla nke a na-edeghị aha ya n’akwụkwọ nke ndụ, a tụbara ya n’ime ọdọ ọkụ ahụ.
Mkpughe 21
1  M wee hụ eluigwe ọhụrụ na ụwa ọhụrụ; n’ihi na eluigwe mbụ na ụwa mbụ agabigawo, oké osimiri adịkwaghị.
2  Ahụkwara m obodo nsọ ahụ, bụ́ Jeruselem Ọhụrụ, ka o si n’eluigwe, n’ebe Chineke nọ, na-agbadata. A kwadebekwara ya dị ka nwaanyị a na-alụ ọhụrụ nke a chọrọ mma maka di ya.
3  M wee nụ ka otu oké olu si n’ocheeze ahụ na-asị: “Lee! Ụlọikwuu nke Chineke dịnyeere mmadụ, ya na ha ga-ebikwa, ha ga-abụkwa ndị nke ya. Chineke n’onwe ya ga-anọnyekwara ha.
4  Ọ ga-ehichapụkwa anya mmiri niile n’anya ha, ọnwụ agaghị adị ọzọ, iru uju ma ọ bụ mkpu ákwá ma ọ bụ ihe mgbu agaghịkwa adị ọzọ. Ihe mbụ niile agabigawo.”
5  Onye ahụ nke nọ ọdụ n’ocheeze ahụ wee sị: “Lee! Ana m eme ihe niile ka ha dị ọhụrụ.” Ọ sịkwara: “Dee ha ede, n’ihi na okwu ndị a kwesịrị ntụkwasị obi, bụrụkwa eziokwu.”
6  Ọ sịkwara m: “Ha emezuwo! Abụ m Alfa na Omega, mmalite na ọgwụgwụ. M ga-enye onye ọ bụla akpịrị na-akpọ nkụ mmiri nke si n’isi iyi nke mmiri nke ndụ n’efu.
7  Onye ọ bụla nke meriri ga-eketa ihe ndị a, m ga-abụkwa Chineke ya, ọ ga-abụkwa nwa m.
8  Ma ndị ụjọ na ndị na-enweghị okwukwe na ndị rụrụ arụ n’ihi omume ha ruru unyi na ndị na-egbu ọchụ na ndị na-akwa iko na ndị na-eme mgbaasị na ndị na-ekpere arụsị na ndị ụgha niile, òkè ha ga-abụ n’ime ọdọ ahụ nke ji ọkụ na sọlfọ na-enwu. Nke a pụtara ọnwụ nke abụọ.”
9  Otu n’ime ndị mmụọ ozi asaa ahụ ndị ji efere asaa ahụ ndị jupụtara n’ihe otiti asaa ikpeazụ ahụ wee bịa, o wee gwa m okwu, sị: “Bịa ebe a, m ga-egosi gị nwaanyị ahụ a na-alụ ọhụrụ, bụ́ nwunye Nwa Atụrụ ahụ.”
10  Ya mere, o buru m pụọ site n’ike nke mmụọ nsọ gaa ná nnukwu ugwu dị oké elu, o gosikwara m obodo nsọ ahụ bụ́ Jeruselem ka o si n’eluigwe, n’ebe Chineke nọ, na-agbadata,
11  o nwekwara ebube Chineke. Ọ na-egbuke egbuke dị ka nkume dị nnọọ oké ọnụ ahịa, dị ka nkume jaspa nke na-egbuke nke ọma.
12  O nwere nnukwu mgbidi dị oké elu, nweekwa ọnụ ụzọ ámá iri na abụọ, ndị mmụọ ozi iri na abụọ nọkwa n’ọnụ ụzọ ámá ndị ahụ, e dekwara aha ebo iri na abụọ nke ụmụ Izrel na ha.
13  Ọnụ ụzọ ámá atọ dị n’ebe ọwụwa anyanwụ, ọnụ ụzọ ámá atọ dịkwa n’ebe ugwu, ọnụ ụzọ ámá atọ dịkwa n’ebe ndịda, ọnụ ụzọ ámá atọ dịkwa n’ebe ọdịda anyanwụ.
14  Mgbidi nke obodo ahụ nwekwara nkume ntọala iri na abụọ, nweekwa aha iri na abụọ nke ndịozi iri na abụọ nke Nwa Atụrụ ahụ n’elu ha.
15  Onye ahụ nke na-agwa m okwu ji okporo ahịhịa amị ọlaedo dị ka ihe e ji atụ̀ ihe, ka o wee tụọ obodo ahụ na ọnụ ụzọ ámá ya na mgbidi ya.
16  Obodo ahụ nwekwara akụkụ anọ há nhata, ogologo ya hakwa ka obosara ya. O wee jiri okporo ahịhịa amị ahụ tụọ obodo ahụ, ya adịrị puku fọlọng iri na abụọ; ogologo ya na obosara ya na ịdị elu ya hà nhata.
17  Ọ tụkwara mgbidi ya, ya adịrị otu narị kubit na iri anọ na anọ, dị ka ihe mmadụ ji atụ̀ ihe si dị, dịkwa ka nke ndị mmụọ ozi.
18  Ihe e ji wuo mgbidi ya bụ nkume jaspa, obodo ahụ bụkwa ezi ọlaedo yiri enyo na-egbuke egbuke.
19  E ji ụdị nkume ọ bụla dị oké ọnụ ahịa chọọ ntọala nke mgbidi obodo ahụ mma: ntọala mbụ ya bụ jaspa, nke abụọ bụ safaya, nke atọ bụ kalsedọni, nke anọ bụ emerad,
20  nke ise bụ sadọniks, nke isii bụ sadiọs, nke asaa bụ krisolaịt, nke asatọ bụ beril, nke itoolu bụ topaz, nke iri bụ krisopres, nke iri na otu bụ hayasịnt, nke iri na abụọ bụ ametist.
21  Ọnụ ụzọ ámá iri na abụọ ahụ bụkwa nkume pel iri na abụọ; e ji otu nkume pel rụọ nke ọ bụla n’ime ọnụ ụzọ ámá ndị ahụ. Okporo ámá nke obodo ahụ bụkwa ezi ọlaedo, dị ka enyo a na-ahụ ihe dị n’azụ ya.
22  Ahụghị m ụlọ nsọ n’ime ya, n’ihi na Jehova Chineke, Onye Pụrụ Ime Ihe Niile, na Nwa Atụrụ ahụ bụ ụlọ nsọ ya.
23  Anyanwụ adịghị obodo ahụ mkpa, ọ dịghịkwa mkpa ka ọnwa nye ya ìhè, n’ihi na ebube Chineke na-enye ya ìhè, oriọna ya bụkwa Nwa Atụrụ ahụ.
24  Mba niile ga-eji ìhè ya na-eje ije, ndị eze nke ụwa ga-ewebatakwa ebube ha n’ime ya.
25  A gaghịkwa emechi ọnụ ụzọ ámá ya emechi n’ehihie, n’ihi na abalị agaghị adị n’ebe ahụ.
26  Ha ga-ewebatakwa ebube na nsọpụrụ nke mba niile n’ime ya.
27  Ma ihe ọ bụla na-adịghị nsọ na onye ọ bụla nke na-eme ihe arụ, nke na-aghakwa ụgha, agaghị abanye n’ime ya ma ọlị; ọ bụ naanị ndị e dere aha ha n’akwụkwọ mpịakọta nke ndụ nke Nwa Atụrụ ahụ ga-abanye n’ime ya.
Mkpughe 22
1  O wee gosi m osimiri nke mmiri nke ndụ, nke na-egbuke egbuke dị ka kristal, ka o si n’ocheeze Chineke na nke Nwa Atụrụ ahụ na-asọpụta,
2  na-asọda n’etiti mbara okporo ámá ya. E nwere osisi nke ndụ n’otu akụkụ nke osimiri ahụ nakwa n’akụkụ ya nke ọzọ. Ha na-amị mkpụrụ ugboro iri na abụọ n’afọ, ha na-amị mkpụrụ ha kwa ọnwa. Akwụkwọ nke osisi ndị ahụ bụ maka ịgwọ mba niile.
3  A gakwaghị enwe ọbụbụ ọnụ ọ bụla. Ma ocheeze Chineke na nke Nwa Atụrụ ahụ ga-adị n’obodo ahụ, ndị ohu ya ga na-ejekwara ya ozi dị nsọ;
4  ha ga-ahụkwa ihu ya, aha ya ga-adịkwa n’egedege ihu ha.
5  Abalị agaghị adịkwa ọzọ, ìhè oriọna adịghịkwa ha mkpa, ha enweghịkwa ìhè anyanwụ, n’ihi na Jehova Chineke ga-enye ha ìhè, ha ga-achịkwa dị ka ndị eze ruo mgbe niile ebighị ebi.
6  O wee sị m: “Okwu ndị a kwesịrị ntụkwasị obi, bụrụkwa eziokwu; ee, Jehova, bụ́ Chineke nke mere ka ndị amụma kwuo okwu site n’ike mmụọ nsọ, zigara mmụọ ozi ya igosi ndị ohu ya ihe ndị na-aghaghị ime n’oge na-adịghị anya.
7  Lee! ana m abịa ọsọ ọsọ. Obi ụtọ na-adịrị onye ọ bụla nke na-edebe okwu amụma nke dị n’akwụkwọ mpịakọta a.”
8  Ọ bụ mụ onwe m bụ́ Jọn na-anụ ma na-ahụ ihe ndị a. Mgbe m nụkwara ma hụ ihe ndị a, adara m n’ala n’ụkwụ mmụọ ozi nke nọ na-egosi m ihe ndị a ka m fee ya ofufe.
9  Ma ọ gwara m, sị: “Kpachara anya! Emela ya! Abụ m naanị ohu ibe gị na ohu ụmụnna gị bụ́ ndị amụma, nakwa ohu ndị na-edebe okwu nke dị n’akwụkwọ mpịakọta a. Fee Chineke.”
10  Ọ sịkwara m: “Akala okwu amụma dị n’akwụkwọ mpịakọta a akara, n’ihi na oge ahụ a kara aka dị nso.
11  Onye na-eme ajọ omume, ya nọgide na-eme ajọ omume; ka e meekwa ka onye ruru unyi nọgide na-eru unyi; ma ka onye ezi omume nọgide na-eme ezi omume, ka e meekwa ka onye dị nsọ nọgide na-adị nsọ.
12  “‘Lee! Ana m abịa ọsọ ọsọ, m jikwa ụgwọ ọrụ m ga-enye, ka m wee nye onye ọ bụla dị ka ọrụ ya si dị.
13  Abụ m Alfa na Omega, onye mbụ na onye ikpeazụ, mmalite na ọgwụgwụ.
14  Obi ụtọ na-adịrị ndị sara uwe mwụda ha, ka ha wee nwee ikike iri mkpụrụ si n’osisi nke ndụ ahụ, ka ha wee banyekwa n’obodo ahụ site n’ọnụ ụzọ ámá ya.
15  N’azụ obodo ka nkịta na ndị na-eme mgbaasị na ndị na-akwa iko na ndị na-egbu ọchụ na ndị na-ekpere arụsị na onye ọ bụla nke nwere mmasị n’ịgha ụgha, nke na-aghakwa ụgha, nọ.’
16  “‘Mụ onwe m, bụ́ Jizọs, zigara mmụọ ozi m ka ọ gbaara unu àmà banyere ihe ndị a maka ọgbakọ ndị a. Abụ m mgbọrọgwụ Devid, bụrụkwa nwa ya. Abụkwa m kpakpando ụtụtụ nke na-enwu gbaa.’”
17  Mmụọ nsọ na nwaanyị ahụ a na-alụ ọhụrụ na-asị: “Bịa!” Onye ọ bụla nke nụrụ ya, ya sịkwa: “Bịa!” Onye ọ bụla nke akpịrị na-akpọ nkụ, ya bịakwa; onye ọ bụla nke chọrọ, ya nara mmiri nke ndụ ahụ n’efu.
18  “Ana m agbara onye ọ bụla nke na-anụ okwu amụma nke dị n’akwụkwọ mpịakọta a àmà, sị: Ọ bụrụ na onye ọ bụla atụkwasị ihe n’ihe ndị a, Chineke ga-atụkwasịrị ya ihe otiti ndị e dere n’akwụkwọ mpịakọta a;
19  ọ bụrụkwa na onye ọ bụla ewepụ ihe n’okwu dị n’akwụkwọ mpịakọta nke amụma a, Chineke ga-ewepụ òkè ya n’osisi nke ndụ nakwa n’obodo nsọ ahụ, bụ́ ihe ndị e dere banyere ha n’akwụkwọ mpịakọta a.
20  “Onye ahụ nke na-agba àmà banyere ihe ndị a na-asị, ‘Ee; ana m abịa ọsọ ọsọ.’” “Amen! Bịa, Onyenwe anyị Jizọs.”
21  Ka obiọma Onyenwe anyị Jizọs Kraịst nke na-erughịrị mmadụ dịnyere ndị nsọ.
